宋-顾逢-《西瓜》@多处淮乡得，天然碧玉团。破来肌体莹，嚼处齿牙寒。清敌炎威退，凉生酒量宽。东门无此种，雪片簇冰盘。
宋-顾逢-《西湖城边水阁即事》@水阁凉亭饮宴时，遥看葛岭亦伤悲。歌童舞女今何在，一带枯椿立鹭鸶。
宋-顾逢-《西湖如画轩》@世间何处觅西湖，风月无边酒一壶。尽道此中如画景，不知此景画中无。
宋-顾逢-《西湖书院重建三贤堂》@三贤堂废西湖上，文庙重营气宇新。若得雪江相配享，方知创立是何人。
宋-顾逢-《西湖书院重建三贤堂》@堂上瞻三像，衣冠各俨然。两朝贤太守，一代老诗仙。棠影春风里，梅花夜月边。西湖新学校，千载后同传。
宋-顾逢-《息心》@诗酒无穷乐，功名陌上尘。息心长寿药，瞑目后生身。白日一回梦，青山万古春。不知天地里，谁是悟空人。
宋-顾逢-《晞渊仲斋避暑》@避暑来高寺，终朝脱帽翁。四檐青嶂下，一枕绿阴中。云意看无尽，禽声听不同。楼台城市有，何地觅凉风。
宋-顾逢-《下竺寺金鱼》@黄金成一片，雨过唼方池。相尔浮沉乐，如吾爱傲时。水声频拨剌，人影不惊疑。中有成龙者，腾空未可知。
宋-顾逢-《下竺寺堂前独坐》@风舞花旛万缕轻，石炉香冷一灯明。坐来耳目身心静，仿佛慈云礼纖声。
宋-顾逢-《夏菊》@粲粲发幽芳，何愁午夜霜。花先开六月，节不待重阳。鼓泽应无种，东篱未有香。王弘如此见，必遣白衣忙。
宋-顾逢-《闲居杂兴》@满眼皆诗料，诗成稿自添。好山长在眼，终日不垂帘。风度云行水，鸟随花堕檐。炉香窗下坐，飞絮上书签。
宋-顾逢-《闲居杂兴》@萧然一弊庐，门巷似樵渔。鸡犬情相得，山林乐有余。霜浓黄木叶，雨过绿园蔬。独坐寒窗下，时看未见书。
宋-顾逢-《相严寺僧楼》@镜样湖光照眼明，无风无浪水如冰。画图只在阑干外，柳下行人楼上僧。
宋-顾逢-《谢陆梅磵曹靖庵见和拙稿》@梅磵先赓三体句，靖庵又和五言诗。不知二稿流传后，能续君诗更有谁。
宋-顾逢-《谢人惠米》@今年俸米不曾收，五字田中自有秋。二十斛珠光灿烂，且无日籴太仓愁。
宋-顾逢-《谢徐容斋见访》@问病来车马，穷檐非所宜。拘挛眠枕席，扶策唤妻儿。鹊信今朝报，灯花昨夜知。从前潘阆巷，无此宠荣时。
宋-顾逢-《谢徐容斋送米》@米囊入户甑无尘，一室欢声四壁春。高廪如山堆积者，肯思白发老人诗。
宋-顾逢-《谢叶诚斋金丹》@往岁因痰壅，几为病废人。金丹如不服，粉骨已成尘。去死仅一线，更生又五春。再深诗里债，笔砚日相亲。
宋-顾逢-《谢远方诸友下访》@远友相寻意极浓，尽言专访老吟翁。来从千里求诗去，愧我全无一句工。
宋-顾逢-《秀邸绿阴堂》@连朝风雨卷残红，四望亭台眼界空。多少东君生物意，不知俱在绿阴中。
宋-顾逢-《徐容斋庭下竹》@碧玉黄金竹，求来此种难。数竿真可爱，几度共相看。月影画半幅，风声雨一般。岁寒心不改，日日报平安。
宋-顾逢-《雪后寻梅》@寻梅不惮路程赊，行遍山边与水涯。几处树头残雪在，只疑昨夜又开花。
宋-顾逢-《雪后月夜登楼》@雪屋凝寒冻不流，碧天如水似中秋。一楼月色无人共，听尽钟声未下楼。
宋-顾逢-《雪吉同郑所南访赵溪梅》@移宅虽然远，携筇到两回。只知相别去，不道又重来。溪鲫和冰煮，邻醅带雪开。诗家堪入画，满眼玉楼台。
宋-顾逢-《雪夜怀赵存我碧澜潜心三昆仲》@坐久冰生砚，无聊捻白髭。友朋上心处，风雪打头时。夜永孤灯共，天寒一雁知。儿童来膝下，拨火觅蹲鸱。
宋-顾逢-《雪夜枕上》@客楼临水际，转觉夜寒生。欹枕天将晓，搜诗睡不成。雪多添月色，风近远钟声。却喜心无事，梅花纸帐清。
宋-顾逢-《严月涧同饮湖边》@斗酒复斗酒，高歌山水边。世间无此乐，我辈即神仙。狂发花前笑，醉来松下眠。行人相偶语，堪作画图傅。
宋-顾逢-《阎静轩先生还吴》@湖山重作记，当代得名公。多有前时事，皆归片石中。船头擎白浪，帆腹饱秋风。共载不吴□，樽前笑语同。
宋-顾逢-《雁影》@万里衡阳别，翱翔背夕晖。数行天外过，一片水中飞。无迹留沙渚，有声过钓矶。回头还自顾，上下带云归。
宋-顾逢-《倚篷》@山光远近青，尽入倚篷吟。夜雨一番过，春流几寸深。车声惊睡犊，帆影闪飞禽。村舍偏潇洒，家家杨柳阴。
宋-顾逢-《雨边对菊》@一片东篱菊，凄凉风雨边。花虽黄似旧，发更白于前。把酒伤今日，登高忆去年。渊明曾作令，相对亦无钱。
宋-顾逢-《雨窗即事》@羞将铁砚磨，万事总谈何。断酒除狂兴，看书起睡魔。霜林秋色惨，山馆雨声多。安得乘渔艇，空江挂绿蓑。
宋-顾逢-《雨楼即事》@客久颜容改，羞开古镜奁。瘦添清骨相，老减白髭髯。云暗山无塔，楼空雨一帘。休官归去后，疏散似陶潜。
宋-顾逢-《雨中赏蔷薇》@春风庭院少迟留，烂熳红英带雨羞。最是花边情绪恶，看花狼藉为花愁。
宋-顾逢-《寓拥叶精舍》@禅房静掩扃，长日勘传灯。身健高飞鹤，心空入定僧。炭烟生湿瘿，檐水滴晴冰。从此无依恋，相随只瘦藤。
宋-顾逢-《鸳鸯梅》@似厌沙头睡，来栖陇树中。一花飞夜雨，双子倚东风。冰雪芳心共，池塘旧梦同。只愁羌笛响，惊散晓林空。
宋-顾逢-《圆池》@一片水环璧，分明镜可窥。游鱼吹白沫，浴鹭扑清漪。有月有星夜，无云无雨时。倚栏相对处，如看浑天仪。
宋-顾逢-《月宫沙戏》@兔舂金臼药，幻出广寒宫。时听数声响，皆归一转功。云霄大境界，几案小屏风。何独沙为戏，人间万事间。
宋-顾逢-《月夜泛舟》@晴湖浮素练，芦苇冷秋霜。四望皆空阔，孤舟泛渺茫。水纹星动影，云缝月流光。不似渔翁乐，终身鸥鹭乡。
宋-顾逢-《月夜怀徐冰壑》@静掩书斋对短檠，夜深风露逼人清。遥思万壑千山里，猿正啼时月正明。
宋-顾逢-《云边偶成》@彭殇皆定数，万事转头非。不悟身如寄，安知死是归。世情趋马首，道眼识鹑衣。堪笑磻磎老，皤然立钓矶。
宋-顾逢-《云边偶成》@达者由来少，机心肯暂停。几家才富贵，中道又凋零。白发人间宝，黄金水上萍。无钱陶靖节，醉眼不曾醒。
宋-顾逢-《杂兴》@檐雀啾啾无歇时，几回衔食馁雏归。羽毛长得完全后，子母东西各自飞。
宋-顾逢-《杂兴》@庭院秋深露气清，夜窗纫补一灯明。莫嫌捣练喧人耳，多少贫家无此声。
宋-顾逢-《杂兴》@弹丸弩矢取飞禽，日日端亲望远林。百发少曾能一中，可怜轻动杀生心。
宋-顾逢-《杂兴》@等闲白却少年头，悟得空时总不愁。毕竟生来何所有，只如水上一浮沤。
宋-顾逢-《杂兴》@我于推步亦留心，造化无逾碧玉经。何日酒星离命度，且教老眼几时醒。
宋-顾逢-《杂兴》@雅道终为造物嗔，不教淹屈定教贫。诗家一脉难相继，父子得名能几人。
宋-顾逢-《杂兴》@异乡飘泊暂归来，独上芜城望一回。三十年前人已往，楼台不是旧楼台。
宋-顾逢-《再过悟竹庭房》@两度客僧庐，交情密似初。墨云胶冻砚，鬓雪落寒梳。鸣鹤声高下，盘鹰羽疾徐。此时亲老念，重读寄来书。
宋-顾逢-《早秋湖上》@藕花香里去，独步自寻诗。秋意在何处，夕阳将下时。鸟幽忘立久，山好觉行迟。饮兴忽然动，桥边有酒旗。
宋-顾逢-《赠白云》@蒲团穿几个，性地忽然开。禅向静中透，诗从悟处来。三椽青嶂里，一榻白云堆。自说为僧后，浮生百念灰。
宋-顾逢-《赠笔上》@科场久废不曾开，一扫千军谩有才。今日毛锥无用处，功名不自此中来。
宋-顾逢-《赠不食姑》@绝粒非凡术，仙丹固得存。一龛常瞑目，长日不开门。浴水无冬夏，逢人少语言。飞来天际鹤，时见下庭轩。
宋-顾逢-《赠广淳破衣》@包笠皆为累，游方仅此身。从教粗褐碎，不用一丝纫。赴供无闲日，得钱回施人。生平甘忍辱，性地本来淳。
宋-顾逢-《赠广淳破衣》@禅外亲文墨，年来更用情。三椽趺坐后，彻晓读书声。破砚雨窗润，孤灯雪屋明。更参诸大老，莫计万山程。
宋-顾逢-《赠护国寺山上宏道者》@三十年趺坐，何曾下此山。忘形超物外，无梦到人间。窗暗月来照，门开风自关。虎狼情亦狎，夜夜庙前还。
宋-顾逢-《赠老僧》@众僧尊夏腊，灵岳遍曾登。渡水手中杖，行山溪畔藤。心空默是印，眉白雪为棱。自得巡方道，栖禅老未能。
宋-顾逢-《赠林东之》@往年曾赴召，万里涉修途。乐府师长吉，名家祖老逋。云烟生笔砚，风月乐江湖。金殿朝天日，宫衣宠渥殊。
宋-顾逢-《赠灵殿僧道宁一洲上人》@高谊如师果是稀，寺中扶策病翁归。西风吹我肌生粟，便对西风解一衣。
宋-顾逢-《赠僧》@繁华举世皆如梦，今古何人肯暂闲。唯有东林学禅客，白头闲坐对青山。
宋-顾逢-《赠僧隆古》@一峰峻碧入云端，怪石苍松耐岁寒。天地奠形时便有，今人莫作等闲看。
宋-顾逢-《赠僧隆古》@万山深处断人烟，溪水潺潺接涧泉。白发老僧陵上住，晋朝松在屋头边。
宋-顾逢-《赠僧庆云衲》@赴供归来后，跏趺对篆熏。三椽忘岁月，一衲老烟云。俗客无门入，闲情有砚分。山中高卧好，城市正纷纭。
宋-顾逢-《赠僧足庵》@幽居不可寻，高卧白云深。举眼皆贪者，何人有止心。三衣了冬夏，一钵饱山林。此外无他事，听松生绿阴。
宋-顾逢-《赠四明月岩永昌上人》@杖锡游方外，丛林历几春。息心修道者，铁脊坐禅人。泉落岩千丈，天空月一轮。眼前清境界，不识世间尘。
宋-顾逢-《赠天台徐秋岩》@马乳真堪摘，曾参日观师。云随笔落处，月上架来时。写意元非画，无声只是诗。寒藤吹不动，颗颗自攒枝。
宋-顾逢-《赠吴门造笺》@剡藤光泽净无瑕，捣杵工夫自一家。安得张颠醉狂笔，此中飞走活龙蛇。
宋-顾逢-《赠吾世衍》@士友多交接，惟君有敬心。少年精古篆，诸老喜新吟。箫品神仙曲，琴弹山水音。无人知此乐，只有竹房深。
宋-顾逢-《赠峡山胡半村》@四邻鸡犬地，花竹自我阴。去郭不多远，入山犹未深。林峦常在望，樵牧久知心。他日如全隐，深居不可寻。
宋-顾逢-《赠薛野鹤子继野》@老鹤传遗韵，君诗尽可观。江湖为客易，父子得名难。草色烟城暗，蛩声秋寺寒。自言乡仆至，束檐又长安。
宋-顾逢-《赠叶肖岩》@笔底妙如神，传来面目真。便教知本相，不必问何人。一幅元非画，百年留此身。山林樵获者，只是旧衣巾。
宋-顾逢-《枕上》@俗念枕边灰，晨钟又唤回。若无红日出，方免白头催。花不多时好，人谁百岁来。死生弹指顷，有酒且衔杯。
宋-顾逢-《枕上怀卢进斋》@三载吴庠住，何由再合并。老来情不舍，枕上梦频成。撼树风终夜，敲窗雨数声。每思湖上酒，无日不同倾。
宋-顾逢-《正绣球花》@正是红稀绿暗时，花如圆玉莹无疵。何人团雪高抛去，冻在枝头春不知。
宋-顾逢-《纸鸢》@只是凭风力，飞腾自不知。转来高处去，肯顾此身危。云外摇双翼，空中寄一丝。每愁吹断后，欲觅意何之。
宋-顾逢-《舟中偶成》@江海船行东复西，风蒲高挂一樯危。往来逆顺休相讶，逆者还须有顺时。
宋-顾逢-《舟中枕上》@官塘来往纤纷纷，月入疏篷漏碎纹。数尽寒更天未晓，两三声雁枕边闻。
宋-顾逢-《竹石园堂酒边即事》@到此须终日，相忘醉不成。一天惟有月，万籁绝无声。鱼口萍吞吐，萤光草晦明。夜阑重秉烛，犹对石棋枰。
宋-顾逢-《字耕》@此田无水旱，只在砚池中。善作诸家体，能成八法功。墨痕生夏雨，笔颍熟秋风。蓑笠辛勤者，常忧岁不丰。
宋-顾逢友-《顾君际号梅山》@数亩萧疏一径宽，散飞香雪遍林端。应思处士桥边路，吟绕横枝月影寒。
宋-顾逢友-《顾君际近集》@有诏曾求魏仲先，草堂飞鹤避茶烟。晚营馁鬼今何限，弱冠诗名六十年。
宋-顾逢友-《史云麓先生席上赠顾梅山》@五字诗名著少年，端嘉诸老喜相传。几回春雨堂中醉，笑拍阑干月正圆。
宋-顾逢友-《题吴田园杂兴诗》@一卷田园杂兴诗，世人传诵已多时。其中字字有来处，不是笺来不得知。
宋-顾逢友-《御览所同顾君际检书》@金锁朱门次第开，万签黄册绝尘埃。此中亦有先生稿，应是曾经御览来。
宋-顾冈-《晓云峰》@一夜乾坤雨乍晴，归云无数宿苍屏。白衣已晒青山晓，茅屋主人犹未醒。
明-顾禄-《渊明祠》@黄阁彤扉尽宋臣，归来松菊伴闲身。举头谁识悠然意，只有南山是故人。
明-顾禄-《渊明祠》@葛巾漉酒艳流霞，长向东篱醉菊花。不分宋公移晋祚，只将甲子纪年华。
宋-顾梦日-《夜游》@路转歌声杳，夜深云露浓。美人行月下，秋水泛芙蓉。
宋-顾然-《大涤洞》@清凉不着人间暑，三伏来游九锁山。箬底神丹末须问，平生宁有此时来。
宋-顾然-《大涤洞》@山头赤日炙手热，檐底鸣泉玉击枞。惭愧龙公作余戏，梦中浑认雨翻江。
宋-顾时大-《题丹徒漕渠》@两冈相望山壁立，地形脊高势回潴。练湖寸板虽得尺，庱亭泄去如尾闾。自从秦凿兴赭徒，大业广此事遨娱。岁久不治成癥瘀，下视一线皆泥涂。
宋-顾士龙-《经由天台刘阮洞以雨作不及游》@松形夭矫学悄鸾。怪石苍岩藓晕团。地僻不容人迹到，云深更觉客衣单。春归不见桃干树，月冷空馀水一滩。欲问神仙向何处，山风吹雨作朝寒。
宋-顾士龙-《西峰山》@三十六溪清浅水，二十四重高下山。卓锡自地风雨厄，不然俗驾便须还。
宋-顾松年-《过练湖》@行行何处慰吟观，负郭平湖万顷宽。两寺钟声烟外听，六朝山色镜中看。难追鸥鹭朋俦密，颇怪鱼龙窟宅寒。请濯尘缨自兹始，为辞云水向长安。
宋-顾禧-《泊太湖寄内》@草草出门去，孤帆落暮烟。笑谈卿宛在，辛苦梦难传。雨礴蛟龙窟，云乘橘柚边。从来轻远别，此夕倍凄然。
宋-顾禧-《不寐》@英雄不世出，竖子自成名。谁谀美新笔，曾怜覆楚兵。轻霜零病叶，急雁过寒城。入夜愁无似，悲笳处处声。
宋-顾禧-《採桑行》@日高高，蚕蠕蠕。蚕能衣被天下，不遑自保其躯。
宋-顾禧-《採桑行》@三府三起，作苦何辞。
宋-顾禧-《採桑行》@长安富贵家，上锦下襦，作苦不知。
宋-顾禧-《採桑行》@罗敷深闺女，出入有常仪。何为乎度陌越阡，执筐踌躇。执筐而踌躇，夫婿虽真，岂能不蚕而衣。
宋-顾禧-《採桑行》@蚕者不得衣，不蚕者得衣。长安富贵家，上锦下襦。
宋-顾禧-《採桑行》@男耕女蚕治有余，使君何不思。使君策马城南隅，妾归深阁缫新丝。
宋-顾禧-《答谭子钦惟寅》@束发鄙章句，清狂天下闻。戋戋招隐赋，草草送穷文。扪虱轻王猛，驱车揖范云。皇家疏结网，麟凤自为群。
宋-顾禧-《登吴山作》@紫雁高飞晓雾浓，西风峭削玉芙蓉。谁携谢朓惊人句，更上吴山第一峰。
宋-顾禧-《独酌》@江色侵枫冷，松风入暮幽。莫愁樽酒尽，明月在高楼。
宋-顾禧-《过徐稚山居》@曲径秋高竹影斜，多君此日淡浮华。笛声远落幽人泪，月色清宜孺子家。世事尽劳五斗米，我来常醉一园花。不须更读閒情赋，元亮风流自足夸。
宋-顾禧-《海棠秋》@春风荡漾花如织，排摈深岩天地窄。桃李芳菲斗艳阳，嫣痕尽染胭脂色。含丹欲吐娇不胜，獭髓遥分点琼额。杨妃睡足口无语，嫁作游丝怨风雨。花神泣罢还欲诉，不愿柔枝荐繁市。愿得常亲君子傍，秋深静绾紫绡妆。孤桐独立擎素月，芙蕖零落无辉光。瑶枝重整临秋水，蓼蒲历历羞无香。赏心况有双凫仙，琴声夜夜醉婵娟。碧霞觞泛海棠醉，曲栏丽影何蹁跹。君不见南朝百里花无数，郁郁纷纷吐烟雾。载岁无人禁採樵，丹干琼姿尽摧仆。兰蕙当门动见锄，草门惟叹璇霓卧。兹花胜植瀛蕊苑，一承顾盼犹未晚。冉冉临窗如有心，{儇亻换女}舞清歌乐事远。蔓露凝霜色倍妍，夔州何独无诗篇。兹花有诗便不朽，吁嗟托根良不偶。
宋-顾禧-《洪善庆兴祖偕访升上人即景次韵》@地僻僧栖隐，茆庵曲迳通。云浮秋水白，霞夺蓼花红。野鸟当窗下，疏烟入画中。采菱人未散，归棹且从容。
宋-顾禧-《寄怀阎安中》@金门射策尽名贤，谁似江南阎子然。白虎谈经知独步，苍松入梦已多年。凌云赋笔雄千古，倒峡词源倾百川。若忆古人愁绝处，西陵花柳日芊眠。
宋-顾禧-《九日登浮屠》@浮屠百尺绝花尘，一望霜林暮色匀。啸傲自然能远俗，步趋何必不随人。参军帽落嘲谁解，□□□残草作茵。却羡东篱陶处士，菊花犹插碧纱巾。
宋-顾禧-《九日吴山》@第一峰头逢九日，振衣直上莫踌躇。丹梯苔冷仙人迹，只树云深帝子居。图画天然看不厌，啸歌自得意何如。茱萸醉插游丝倦，雁影参差夕照余。
宋-顾禧-《客湖上》@对酒拂吴钩，光随湖水流。碧寻堤上草，红落竹边楼。春老莺啼倦，山空鹤唳收。买花钱欲尽，何事再句留。
宋-顾禧-《林庇民保留宿夜话》@踪迹忘疏密，情怀历晦明。携琴时一至，倒屣辄相迎。枕发中郎秘，尊余北海酲。浣花多胜侣，风雨话深更。
宋-顾禧-《林庇民保以诗见赠次韵奉答》@萧萧竹影閒桐阴，有客携琴慰素心。秋老登楼频作赋，愁深抱膝共高吟。招寻丛桂香初散，快读残书酒满斟。莫恨龙门策未报，十年声价重南金。
宋-顾禧-《偶作》@日暮悲笳起，孤衾入梦寒。沙飞桐鹊隐，草蔓石鲸残。龙战知何极，乌栖转未安。幽燕多老将，壮气满桑乾。
宋-顾禧-《偶作》@弹铗复尔尔，登楼向落曛。烟深横白鹭，枫老宿彤云。松牖寒威入，琳宫远磬闻。自然能远俗，无复赋离群。
宋-顾禧-《憩小峨嵋》@偶上峨嵋岭，悠然对夕曛。孤峰擎落日，古殿宿寒云。石暗松涛作，天空鹤唳闻。幽寻惬素抱，世态自纷纭。
宋-顾禧-《送翠微山看桃》@梅花才落见桃花，欲问桃源路转赊。直上翠微开眼界，饱餐赤饭养心芽。句留客屐诗中画，烂漫天真阁外霞。面壁老僧曾悟否，山猿已报夕阳斜。
宋-顾禧-《送任文荐归闽》@意气浓投倾盖时，惜君才大爱君痴。应知摩诘诗中画，都是将军画里诗。放眼莫嫌吴地窄，探奇偏向禹陵迟。片帆千里悬明月，不尽滔滔九曲思。
宋-顾禧-《宿徐稚子斋中》@已将夙昔志，抵掌为君陈。笳鼓悲吴地，须眉忆汉臣。梅花凭夜发，柳色隔年新。此夕关河客，应输夜卧人。
宋-顾禧-《同人看梅》@梅花引我入溪深，半绕青松半翠林。已耐岁寒成好友，还将春色作幽岑。苍烟踏破鞋无迹，明月桃来杖有心。赢得清芬盈客袖，莫愁归路暮云侵。
宋-顾禧-《小春词》@玉霜斜舞桐枝湿，析木荧荧石鲸泣。芙蓉子夜卸穠妆，药雨纷糅琼饮急。琼楼玉宇微寒生，氤氲暖气出元英。白鹿观中香粉散，灵女祠前箫鼓鸣。木奴千树绽浓绿，太液粼粼黑鸟浴。真腊灯光射紫薇，汉宫齐唱凤来曲。彩虹不逐天驷流，公子初成狐腋裘。尚衣日日颁红锦，挟纩犹深边士愁。五凤习习起兰泽，龙篆新盘大府历。黍臛松醪次第陈，野老欣然爱冬日。暖炉高会乐未央，鸿雁南飞百草黄。东君欲逗春消息，独遣桃花斗橘阳。
宋-顾禧-《偕谭子钦惟寅游西樵》@江西美景闻天下，君上湖亭意若何。吞吐晴光千浪暖，卷舒云气两峰多。阳春有脚归花柳，芳草无心恋绮罗。力倦翻嫌花路浅，振衣再拟一同过。
宋-顾禧-《徐稚山林出诗见示因书其后》@论交常忆少年时，耐久如君倍足思。金马不移孺子节，石麟肯负志公期。经霜傲菊依幽径，漾月修篁种曲池。六客衔笺烂似锦，莫嫌野鹤故来迟。
宋-顾禧-《野眺》@遂惬耽幽兴，披襟坐水湾。松枯涛不作，鸥澹梦常闲。漏月宽樵径，吞星避钓环。年来悲跼蹐，聊此破愁颜。
宋-顾禧-《野眺》@一迳多幽色，孤云护短扉。閒阶竹影瘦，低岸稻花肥。委翠秋林晚，伤弓宿鸟稀。何时携斗酒，掬水弄清晖。
宋-顾禧-《野眺》@缓步沿溪曲，幽寻惬赏心。散烟依瘦竹，开网活枯鲟。短袖仍牵树，秋声半擣砧。农谈喧隔岸，不畏世机深。
宋-顾禧-《野眺》@乱世功名易，幽人愧素餐。草深迷乳兔，弓燥泣飞鸾。燐火排窗入，溪声带雨寒。行吟殊足乐，回首羡弹冠。
宋-顾禧-《饮谭子钦斋》@取次梅花放，樽前白雪楼。人非分洛蜀，才岂逊曹刘。姜桂存余辣，芝兰忆旧游。文章千古事，未许卧南州。
宋-顾禧-《杂感》@不与渔樵狎，甯知世事非。功成枯战骨，发端误儒衣。风雨槐阴梦，仓黄斗柄微。东邻瓜正熟，把酒裛清辉。
宋-顾禧-《赠洪善庆兴祖和壁閒沈□□韵》@高卧烟萝钦上地，姓名独许古人知。我来欲补洪家传，入坐先寻沈约诗。舒卷閒云看不厌，参差玉蝶放偏迟。殷勤送客过方井，古道真堪照一时。
宋-顾禧-《赠蓼庵上人》@曲径通禅室，藜床独著书。玄心栖物外，高论接皇初。雨过苔痕淡，窗虚梅影疏。年年愁作客，为尔一停车。
宋-顾禧-《赠谭子钦惟寅》@临风长忆听涛吟，携铗重来感慨深。白首如新交自古，丹砂欲就老偏侵。猎微阁上传佳句，宿影亭前话夙心。花萼虽零正月朗，斗中元气待君斟。
宋-顾禧-《赠行省任古》@帝廷咨牧拥金瓯，南顾应宽万里忧。自是书屏多异绩，何劳仰屋叹无筹。六桥垂柳萦苍佩，三竺飞花拂翠裘。遥望云山千里隔，福星欣照□□楼。
宋-顾禧-《震泽行》@襟吴控越莽无幅，绿涛漂磕青山蹙。水底隆隆晴亦雷，鲸鲵凭之鸠其族。大者为蛟不为蛤，吐光便欲凌日月。地纬夜拆霜镜枯，触山飞沫天地白。芳饵频施巧不吞，云输雾委长儿孙。撼岳吞般逞大力，日月已堕爝火尊。昨闻渔人谋其曹，整罩施网瀰江皋。药程倾湖湖不流，涸智殚技将安逃。蛟子虾孙泣如雨，沈虎泅鹿惨无语。吁嗟河伯灵何存，鸣鼓聚市遂若此。就中大鱼最有神，夜入深宫控紫宸。竭泽而来拂帝意，浩荡乾坤雨露新。千秋万岁颂乃公，鳄鲸无所施其雄。延津灌莽饮大泽，鱼安于下鸟翔空。君不见然犀烧燕水族寒，咫尺之水多危澜。活女诲女恩无极，枯鱼何事泣河干。
宋-顾禧-《苧邨烟雨》@湖南几曲石桥底，细雨濛濛暗碧溪。欸乃渔歌声不断，参差桑树望中迷。花田香散泥初湿，柳圃烟深莺乱啼。此地千年多买犊，耕男谁复怨征鼙。
宋-挂笠道人-《诗一首》@偶乘青帝出蓬莱，剑戟峥嵘遍九垓。我在目前人不识，为留一笠莫沉埋。
宋-关景仁-《凫鹥亭》@古有凫鹥诗，喜物游太平。今见凫鹥亭。夜安洲渚棲，书无罗风惊。群嬉固俦匹，适意相飞鸣。春风藻荇稠，夜雨波澜清。特以王泽深，遂此微物生。飞甍枕榛台，缭绕寒芜城。府目瞰清泚，日羡凫鹥情。自惟县令暇，朝夕亲编氓。土瘠民半馁，役频民少宁。嗟尔多蹙迫，岂与凫鷖并。我心徒尔嗟，奈何存典刑。尔劳悯以恕，匀重移之轻。庶几皆有乐，共戴君聪明。民安令亦暇，临流解尘缨。座岁可归去，白发南山耕。
宋-关景仁-《赠小苏》@昔日闻苏小，今朝见小苏。未知苏小貌，得似小苏无。
宋-关景山-《醉眠亭》@杜老颠狂寻酒伴，经旬只走出空床。输君纵饮还高卧，长有生涯作醉乡。
宋-关景山-《醉眠亭》@贫饶北海杯中物，静胜长安市上眠。乱地春风吹不醒，功成合与酒为仙。
宋-关耆孙-《句》@况此憔悴州，居人仰煮卤。煮卤数十年，余者皆贫寠。
宋-关耆孙-《送刘朝美侍郎归蜀》@清议久不作，世无公是非。只因翻故纸，不觉蹈危机。东壁梦初断，西山蕨正肥。十年成底事，赢得载书归。
宋-关耆孙-《游东屯》@呼船渡西嚷，策马行东屯。犹有竹下屋，依然柴作门。林深多鸟雀，山对有猱猿。世隔券尤在，堂非基自存。稼云迷旷野，屏翠随层轩。土厚疑吾里，溪清何处源。餐英金有种，饭粒玉为要。芦笋恋春渚，蕨芽蕃故园。山名窃诸葛，城榜为公孙。云雨峡前梦，琵琶山后村。留人惟野趣，隔世绝尘喧。墙度鸟飞影，泥留兔走痕。渔樵老岁月，藜苋过朝昏。槎汉我初返，梯参君暂扪。车徒今附骥，行列旧同鵷。休沐因闲日，攜持访古原。摧颓一弊节，走逐双朱轓。凉飙薄巾袂，佳气浮酒樽。出游有此乐，相视而无言。则为樵夫嘲，甚於人言烦。取君古锦囊，盛我浣花番。归去待星上，随江看月翻。
宋-关士容-《寿客》@莫惜朝衣换酒钱，渊明邂逅此花仙。重阳满满杯中泛，一缕黄金是一年。
宋-关韪-《桃源》@流水洞门三数里，落花松迳几千年。山南蜀国新开路，洞下秦人旧种田。
宋-关希声-《枕流轩》@山出太虚外，溪流千古高。临窗喧客枕，洗耳溅僧袍。夜月气犹凜，秋风声更豪。二年游赏剧，欲别首频搔。
宋-关注-《洞霄与道士夜话》@夜阑立语意萧然，似与黄冠有宿缘。不用天坛飞皓鹤，知君家世是神仙。
宋-关注-《记梦》@玄衣仙子从双鬓，缓节长歌一解颜。满引铜杯效鲸吸，低回红袖作弓弯。舞留月殿春风冷，乐奏钧天晓梦还。行听新声太平乐，先传五拍到人间。
宋-关注-《句》@钟声互起东西寺，火遥分远近村。
宋-关注-《句》@夜长何时旦，苦寒不成寐。
宋-关注-《秋声》@梦破松声枕上闻，睡魔夜半战吟魂。初疑秋雨连江岸，乍觉寒潮上海门。招引好风来古寺，追随月色下前村。晚行欲问声来处，郁郁苍波漫不分。
宋-关注-《咏俞仲义屏上王内史》@手追心慕漫悠悠，写向丹青入卧游。绝胜山阴问陈迹，茂林修竹想风流。
宋-官人子弟-《句》@细草行滕路，杨席帽风。
宋-管师复-《白云》@入寺层层百级梯，野堂更与白云齐。平观碧落星辰近，俯见红尘世界低。
宋-管师复-《句》@满坞白云耕不破，一潭明月钓无痕。
宋-管向-《集句和太白水西韵》@绝景西溪寺，分明见城郭。绿水缬清波，青苔照朱阁。石迳无纖尘，杨花共纷泊。香刹中天起，野泉当案落。蛇龙蟠古根，院竹翻夏箨。李侯金闺彦，颇多宛陵作。韵与金石谐，遗声寄寥廓。何人继其踪，佳游屡前诺。
宋-管御史-《题文公书院》@乘舟驻马览九曲，怪柏乔松映修竹。水明山秀读书地，万古悠悠遗芳躅。年深景怪公不来，淡雾衰草迷书台。乌啼鹊噪暮林杪，明月夜夜穿空斋。门轩岁月谁开闭，策杖登临令心碎。无聊举棹便回路，闷倚船窗读周易。
宋-广利寺僧-《问物初和尚》@一封诏出禁庭中，催起慈峰住鄮峰。今日开堂宣妙法，祥云瑞气罩虚空。
宋-广利寺僧-《中秋》@吾心似秋月，碧潭清皎洁。无手堪比伦，教我如何说。
宋-桂柔夫-《赠桂琴隐先生傅子云韵》@君是轶群者，当知不可羁。渊源象山学，声价鲤庭诗。要路足将策，高云翅肯垂。余波幸沾丐，活我出污池。
宋-桂如虎-《阳华岩》@天作高山势已空，地开岩窦巧玲珑。卷成璆屋垂琼佩，擘破苍崖漱玉虹。云气拥时来座上，尘埃飞不到亭中。品题自有元郎句，我辈聊书一笑同。
宋-桂闻诗-《和傅子云见赠》@客袖冲寒至，飘飘不受羁。笑呵双兔筦，亟写锦囊诗。虽我斑毛薄，多君青眼垂。别怀无处着，随梦到春池。
宋-桂正夫-《赠桂琴隐先生》@重贲衡门日，盘餐愧负羁。经年疏问道，静夜饱听诗。近子觉形秽，服车羞耳垂。快哉过庭鲤，咫尺凤凰池。
宋-郭昂-《坐黄冈广福禅房》@爱此禅栖静，清凉境自偏。诧人拳怪树，留客笑幽莲。草暖蛙喧夏，林昏鸟梦烟。风尘吾未免，兀坐愧安禅。
宋-郭贲-《登太山》@双屐冲烟上泰台，欲将老眼傍天开。春深叠嶂晴看雪，雨后飞泉夜听雷。玉节攒苍烟浩渺，群山裂翠壁崔嵬。目前齐鲁何须问，千古登封只草莱。
宋-郭秉哲-《秋日郊居》@一叶惊初下，烦襟喜复清。云边开岫色，风外送涨声。菊引陶潜兴，蓴牵张翰情。迎眸秋色远，顿觉杖藜轻。
宋-郭秉哲-《题画》@萧萧风雨声，一夜入修竹。中有贵世人，归云掩茅屋。
宋-郭波-《陆象山先生墓》@大道久荆榛，歧路苦未并。博约岂不贤，末学恣驰骋。口耳谩纷纭，徒知响与影。吾心自神明，一掬涵万境。昔者斯文麾，紫阳已独秉。厥德天不孤，时生陆子静。陆朱夫何殊，性天俱炳炳。议论偶异同，吁咈岂为痉。考亭任重资，汲多费深绠。象山直劈豪，举手提要领。一起跬步间，循循登峻岭。一从百仞巅，洞视下万顷。辙迹随入途，金兰同有永。何知好事徒，纷纷自燕郢。古人亦有言，闻过乃为幸。二翁九京中，岂不重炯炯。低头古墓下，想象见光景。有剑不敢悬，为君发深省。
宋-郭昌-《题峡山寺》@猿岂为妖恪自迷，世间那有倘来妻。裂衣心痛从前悔，恪不如猿反噬脐。
宋-郭阊-《秀野亭》@插汉森森万丈扶，一亭危瞰汨江隅。幽深石壁涵清泚，崒嵂云山引翠芜。变化阴晴诗作料，招呼豪杰酒为徒。客来草拟閒居赋，后有千年八阵图。
宋-郭崇仁-《闻高阳路警报》@上郡连烽火，河阳更羽书。丘戈连岁扰，老病一身余。警哨无安枕，忧危有报疏。名山犹未卜，何处好閒居。
宋-郭绰-《枕流轩》@招提避雨寄孤眠，夜静溪声到枕边。引得五湖清入梦，拍天波浪一渔船。
宋-郭从义-《赠梦英大师》@云水僧来说我师，换鹅书札转高奇。挥毫传下千年字，贞石曾留几处碑。混俗市廛人莫测，和光踪迹鹤应知。莲花结社须容我，不似陶潜爱湿卮。
宋-郭从周-《赠何中立》@三字从来月正圆，一麾从此出秦关。钱塘春色浓如酒，贪醉花间卧不还。
宋-郭凤-《句》@遗响箫韶猺尚奏，啼痕湘竹泪新飘。
宋-郭凤-《舜庙》@云封舜冢杳难寻，徒取箾韶索九阴。学讲执中恁古籍，道传精一抱遗心。五臣山拱如班瑞，二女峰和似鼓琴。英爽不磨天地老，万年悲泪植篁琳。
宋-郭凤-《重会岩》@重华人逸夏商前，奚取名岩紫洞巅。深入才如窥寸管，仰瞻早已到中天。仙田有迹闲芳草，韶乐无声奇滴泉。遐想温薛游古昔，恍如瞻对听虞弦。
宋-郭孚-《句》@云凝香篆迷禅刹，风卷潮声出海门。
宋-郭晖妻-《答外》@碧纱窗下训缄封，尽纸从头入尾空。应是仙郎怀别恨，忆人全在不言中。
宋-郭见义-《句》@半落半开梅好处，似无似有草生时。
宋-郭建德-《句》@烟连草色迷平野，雨趁鸠声过别村。
宋-郭景祥-《题清风楼》@久持使节别尧天，故起朱楼北斗边。势压江淮盘厚地，影分吴楚与云连。
宋-郭居安-《赴崖山赠别陈焘父》@诗来老气郁沈沈，犹负驿骝万里骎。辇路凤尘重回首，梅花岁晚独知心。张南有死天无远，管邴如生海未深。明发阳关底须叠，只哦雅制沈哇淫。
宋-郭君举-《观音岩》@上得马鞍岭，奇峰应接频。遥看孤绝处，分现普陀身。纳月瓶泉冷，娇春柳黛新。却疑吴道子，貌出此岩真。
宋-郭君举-《龙湫》@绝顶龙君宅，深疑与海连。飞来千丈瀑，下润几桑田。噀日虹霓壮，随风雪霰圆。高寒吟未稳，欲去复回旋。
宋-郭君举-《天聪洞》@混沌何年凿，天聪亦强名。我疑龙窟宅，人说鬼经营。梯向岩边接。云从洞里生。此行顽健甚，脚力十分轻。
宋-郭君举-《维摩室》@来问维摩室，因参不二门。一龛间日月，方丈别乾坤。风落岩花暖，雨晴山鸟喧。何当分半席，默坐听潺湲。
宋-郭磊卿-《柳词》@春风垂柳丝，只向庭前住。妾心逐征夫，万里天南去。柳枝纵多锦，妾梦不知数。少年学得画双眉，今日看看作愁具。
宋-郭磊卿-《偶题》@更无清兴在杯觞，不用蒲葵扇自凉。月色静时山鹤叫，一庭秋景藕花香。
宋-郭磊卿-《挽张都谏文肃公》@更从别驾立朝端，白简风生宪府寒。宣室每前深夜席，木天时染秘书翰。琴思中散人何在，鹤返辽阳影已单。圣主怆然为辍食，九原莫作泪空漫。
宋-郭礼-《访徐道人》@为觅扁舟问隐沦，白云何处是通津。瑶华满地君堪拾，始信青山不负人。
宋-郭礼-《五徵君松阴独坐图》@盘石走新萝，飞流下层巘。抱琴如有期，心与孤云远。鸟来天际微，林光澹将晚。受此松气清，坐啸不知返。
宋-郭令孙-《隆庆府》@翠壁苍崖万仞危，势如天险限坤维。山带岷峨千里秀，栈连秦汉两川驰。
宋-郭茂倩-《石桥》@石桥庵下少徘徊，雪暗松林拨不开。坐久无人天向午，双乌飞上施生台。
宋-郭明甫-《题仙居县南峰》@山光竹影交寒辉，下有碧清吹涟漪。沙痕隐隐白鸟去，石声凿凿扁舟归。蕙兰发香禅味远，云雾吐秀人家稀。须知春事不可挽，杜鹃已绕林中飞。
宋-郭明复-《大人按部过云安下岩留小诗命同赋》@道人昔日来开山，山鬼悔泣门不关。一时梵宇借岩麓，千载绝景归人间。松萝郁勃树旌纛，水泉丁东鸣佩环。两苏寂寞涪翁死，杖屦谁与同跻攀。
宋-郭明复-《题琵琶亭》@香山居士头欲白，秋风吹分湓城客。眼看世事等虚空，云梦胸中无一物。举觞独醉天为家，诗成万象遭梳爬。不管时人皆欲杀，夜深江上听琵琶。贾胡老妇儿女语，泪湿青衫如著雨。此公岂作少狂梦，与世浮沈聊尔汝。我来后公三百年，浔阳至今无管弦。长安不见遗音寂，依旧康庐翠扫天。
宋-郭明复-《题三峡堂》@三峡堂前五月风，吴樯蜀柁古来通。山如肺附重相掩，水似环连去不穷。跃马孤城怜倔强，卧龙八阵想英雄。凭阑千载兴亡事，何异邯郸一枕中。
宋-郭某-《游东禅院》@地去关城远，无人□□□。泉流溪路窄，石显洞门深。□□□□□，□□竹树阴。□□□□□，□日解题襟。
宋-郭仁-《村居》@移家杨柳湾，小筑田家坞。一宵春雨晴，满地菜花吐。
宋-郭仁-《分菊》@小畦香雨碧颸颸，分得新苗旋作篱。为待繁英供采掇，故寻异本斩芳奇。野人自爱编青障，老圃先教拥绿泥。浊酒预拚重九约，狂风莫损最高枝。
宋-郭仁-《薇山书室为朱惟节赋》@幽意旷何许，光名东海傍。卜邻惟拜石，览胜不齐粮。帙散兰亭近，书探禹穴忙。此薇山畔月，流照有余光。
宋-郭汝臣-《句》@峭壁有云生怪石，晴空无雨洒飞泉。龙抛玉涧归金阙，鹿认桃源入洞天。
宋-郭三聘-《澹山岩》@忆昔游澹岩，文社四为侣。相逢各年少，抱负俱有素。训狐圣得知，夜半叫已屡。主人知客来，倒屣相告语。且言龙王神，多有灵异处。殷勤叩科名，吉兆齐确许。未成三先达，陆续霄汉去。转盼三十载，独我尚困沮。行将贾余勇，犹幸有孤注。乘兴偶重游，寓敬香一炷。再拜问龙王，前约何可岁。朱衣愿点头。成就在此举。拟欲鑱坚珉，纪此一奇趣。
宋-郭三益-《句》@晓鸟啼哑哑，游子初去家。去家向何许，雪暗天一涯。
宋-郭三益-《句》@举头语天公，殷勤推日车。
宋-郭三益-《流花亭》@面幽连野色，审曲带城闉。但见流花水，难寻避世人。蟠桃知几熟，藓洞谩长春。税驾追前事，踌躇要路津。
宋-郭三益-《题多福院分翠轩》@平生但爱山中寺，此日来看竹外山。心境顿开清净想，客尘无复更相关。
宋-郭三益-《题广度院》@羲和均四时，曜灵有急节。沈迷簿领书，坐叹春事歇。及兹新雨收，西郊轫初发。苍顽山气嘉，奔悍溪流活。风惊麦翻浪，水净秧抽发。渐穷萧寺幽，顿使烦襟豁。蜂喧酿蜜翅，鸟落啼林血。高僧日无事，种术畦亩阔。绿苗已纾纾，紫花行复结。吾欲访长生。
宋-郭三益-《题南岳寺》@古木阴森梵帝家，帘泉一酌试新芽。官符星火催春焙，却使山僧怨白蛇。
宋-郭三益-《题仙居南峰寺蓝光轩》@山光竹影交寒辉，下有碧浸吹涟漪。沙痕隐隐白鸟去，石声凿凿扁舟归。芝兰发香禅味远，云雾吐秀人家稀。须知春事不可挽，杜鹃已绕林中飞。
宋-郭三益-《韦羌山式公绿筠庵诗》@道人栖碧山，云居在空曲。十年海潮音，利物缘已熟。更寻妙高顶，超然具幽筑。古林插空青，寒筠抱岩绿。时携贝叶书，步入深林读。云衣冷萧条，静对含烟玉。客来境非喧，客去境自足。宵眠获禅虎，昼引衔花鹿。庵中三昧语，药我贪瞋毒。何当脱双凫，藜杖追高躅。
宋-郭三益-《游日山》@洗光朝日上旋旋，瑞色分临此地先。门迥帆收江市密，山深龙卧海潭圆。静然柏子听幽偈，閒立苔痕问小禅。莫讶潮平归渡晚，斯游有意已三年。
宋-郭绍彭-《题三高祠》@三君异代同清节，百口流芳共一祠。岂但吴江夸美绩，要教今古慕英姿。寒江钓雪堪供脍，夜月垂虹直可骑。著脚岂容成默默，祗缘题好愧留诗。
宋-郭师元-《云洲》@昭代元丰日，云洲致瑞祥。氤氲浮岭表，精彩灿霞光。德政闻名邑，文章冠试场。二人符美应，今古共流芳。
宋-郭时雍-《白云庐》@吾爱白云云爱吾，朝朝暮暮伴吾庐。从龙傍鸟随他去，留与幽人作画图。
宋-郭士道-《首阳山行》@首阳山，青巃嵷。上耸紫盖凌瑶空，下周林壑盘苍龙。嵯峨自太古，崒嵂镇寰中。黄河西来绕其下，日夕云气开鸿蒙。恍疑鬼神护，又似丹青工。诸峰不敢并，苍翠光玲珑。我生癖性爱山水，见此奇绝摩双瞳。忽忆武王收诸夏，夷齐叩马来山东。风云变化适际会，耻逐龙虎争奇功。归来守岩穴，郁郁抱孤忠。朝采山上蕨，暮拾山下蓬。渴饮涧中水，热眠云外松。既不学赤松子，又不侣商山翁。丹诚耿耿照白日，劲节凛凛摩苍穹。首阳青青万古色，不敢夷齐之心胸，直与天地相始终。千载扶名教，二子功无穷。我歌首阳歌未歇，泠然八表生清风。
宋-郭世模-《长歌行》@苦林无停阴，积石无还流。葵藿变旦莫，蟪蛄疑春秋。寸晷轻尺璧，神功宁九州。仰思坐待旦，礼乐隆成周。君子不可閒，努力崇嘉猷。当思竹帛载，不为鬓发羞。
宋-郭世模-《题清芬阁》@视世轩裳一露萤，平生苦节抱遗经。卧云句好传弟子，钓濑名高齐客星。尚想臞儒在山泽，空留遗庙落丹青。发挥家传标潜德，奕奕元孙有典刑。
宋-郭世模-《乌夜啼》@碧烟障楼天欲暮，飞乌夜集芜城戍。云外毕逋衔尾来，月明腷膊同枝语。楼中有人辍机杼，玉笙怨咽凝江雾。惆怅幽栖夜未阑，桂树秋风兰叶露。
宋-郭守文-《初春行宫侍宴》@青山团远嶂，流水泻鸣弦。游豫王正月，讴歌帝万年。草香吹辇路，鸟弄杂宫悬。沾醉尧尊酒，何由报所天。
宋-郭守文-《送王德明枢密之代州》@怜君千里别，新马黑貂裘。白首辞乡泪，黄云入塞愁。月明沙碛夜，霜落雁门秋。去去燕然上，功名会见收。
宋-郭思-《剑门》@斲石为梁铁作枢，武侯於此济师徒。鞭山怒气金鳌伏，架壑宏模玉蝀掳。
宋-郭思-《句》@猿戏山花暖，人行塞柳青。落星一石几午年，门外何人扣汉川。
宋-郭思-《秋日游合江戏题之亭上》@秋风锦水乐无涯，独上亭轩四望嘉。橘子满林金作块，芦梢拂岸雪飞花。酒旗高挂芙蓉港，渔棹斜趋菡萏家。描入画图收取去，故人相对饮流霞。
宋-郭廷谓-《句》@魄逐东流水，坟依独坐山。
宋-郭庭芝-《佛牙寺看桂因赠许秀才》@何来仙女散天花，剩得余香伴佛牙。留取高枝青汉上，秋风吹送到君家。
宋-郭庭芝-《送赵南仲出视江淮》@剑戟翩翩铁骑攒，前军飞渡润州湾。烽连淮陆胡尘远，月照金山汉壘寒。虎旅亦知平□易，龙庭不数靖边难。来威胁允歌方叔，愿附诗人唱凯还。
宋-郭庭芝-《自然仙井二首》@仙翁去不还，石井烟雾白。谁难蹑其踪，勾漏良吾宅。
宋-郭庭芝-《自然仙井二首》@井空寒不流，汲取不知夏。披襟醉瑶华，白榆历历下。
宋-郭獬-《送吴中复守长沙》@初登西汉文章府，便领吴王第一州。绕郭白云衡岳近，满帆明月洞庭秋。
宋-郭瑄-《泾州怀古》@危坡下尽见残墉，势扼长川万古雄。泾水无泥分畎浍，回山有脉自崆峒。唐文曾祀龙君庙，汉武犹存阿母宫。更喜笔峰青翠处，雨馀疑是画图中。
宋-郭燻-《挽内子》@山嵬嵬兮日西，望吾侣兮不归。惆怅兮阶前，物换兮人非。春去兮花残，春归兮芳菲。老不可以再壮，君胡为而先驰。
宋-郭岩-《顾况读书堆》@昔人何处读书声，此地犹存旧日名。衰草闭门黄叶冷，香林藏硖碧云横。地连檇李山河壮，江绕吴淞日夜鸣。陈迹已怜荒没久，凭栏惆怅有余情。
宋-郭岩-《过从叔猥园》@风流吾大阮，嘉遁狎鸥盟。筑得野亭旷，到来云水清。斜林收橡实，泾水给茶铛。翻笑支公拙，买山空得名。
宋-郭岩-《松径》@一迳深且纡，森森荫松柏。清风池上来，幽思与之发。逸响谐素琴，凉阴散清帙。弘景或可邀，高怀共披豁。
宋-郭俨-《兰溪》@兰陵山下翠烟浮，溪水潺湲九曲流。落尽江梅闻铁笛，烟波何处问垂钩。
宋-郭俨-《晓睡》@村巷閴无事，天明憩黑乡。草生诗意足，花落梦魂香。地迥秋供爽，雨馀风荐凉。休令山鸟闹，吾欲傲羲皇。
宋-郭彦章-《题庐陵义士传》@淮海风回吹血腥，青原不改旧时青。中朝将帅论功赏，不及江南一白丁。
宋-郭彦章-《题新淦刘贞女传》@百年节义仗英豪，一死翻怜女子高。不敢高歌题卷上，转喉恐触旧官曹。
宋-郭奕-《题漫天坡》@在漫天是小漫天，小漫天是大漫天。只因大小漫天后，遂使生灵入四川。
宋-郭奕-《题漫天坡》@秦山未尽蜀山来，日照关门两扇开。刺史莫嫌迎候远，相公新送陕西回。
宋-郭奕-《咏张中孚兄弟》@张中孚，张中彦，江南塞北都行遍，教我如何做列传。
宋-郭印-《按部留小诗命男明复同赋》@地涉云安境，山居燕子龛。帘垂看急溜，盖偃得修楠。牢落前贤迹，光明古佛庵。幽禽知客至，一一解玄谈。
宋-郭印-《八月十六日观月段氏亭次王师老韵》@隐映孤亭小，回环万竹幽。水声喧暗谷，月影淡高秋。物与黄昏静，人随白日流。一椽堪送老，何必仲宣楼。
宋-郭印-《八月十四至十六日无月二首》@秋中景色正萧森，月色超然重古今。要使万方倾素采，那知三日翳重阴。晦冥欲害天公眼，想像难忘海宇心。决断浮云须好手，明年此夕要追寻。
宋-郭印-《八月十四至十六日无月二首》@不见团圆桂景森，清辉一片本常今。欲看静夜千家昼，先扫长空万里阴。宇宙光明思佛掌，儿童嚬蹙见人心。茫茫千里凭谁问，每使良辰罢访寻。
宋-郭印-《八阵台》@八阵台前水急流，累累石塚界沙洲。机深已尽吞吴策，事变空成守蜀谋。江月四时犹耿耿，云山千古谩悠悠。天公若遂兴刘愿，功烈应非管乐俦。
宋-郭印-《别宇文季蒙》@调羹休羡最南枝，国香继踵开酴醿。先容岂藉早梅力，到了自结东君知。孤芳缭绕春虽晚，典型题在黄金盏。一家风骨端不凡，故使天公独青眼。中兴英主方急贤，屡辞温诏挽不前。平生忠赤照肝胆，危论鲠谔能回天。左蜀分符尚馀略，浙路霜台亦轻著。朝廷鼎鼐席尚虚，君家况是个中脚。寒儒筦库埋晨昏，欲排阊阖嗟无门。洗眼江淮看腾踏，妖气一扫清乾坤。
宋-郭印-《病目》@开眼万象生，阖眼万象灭。生灭本无体，人心妄分别。我初病眸子，散漫空花发。视物都矇矇，浮云翳秋月。谒告旋掩关，十日人事绝。密室宴坐馀，神光潜洞达。俄於冥冥中，瞭然得朗彻。以兹悟色性，六根成解脱。缅思浊世人，逐见互攘夺。外为物所障，两眼暗添屑。岂知有良医，利重金篦刮。作诗示盲俗，听此还丹诀。
宋-郭印-《病起赠刘元圭》@学道淹四纪，微痾一点无。今年岁八十，有疾缠吾躯。初因水道涩，药寒变河鱼。食饮便退缩，脾土成中虚。言语气自短，坐起人须扶。四肢时厥冷，甘心委冥途。医者纷纷来，其说庸且疏。万方觅灵丹，千载忆神卢。紫岩老刘君，深通黄帝书。易学自该贯，医术乃绪馀。一诊洞腑脏，再诊知荣枯。谓当十期寿，小恙安足虞。药石未数进，疾证半已除。乃知所造妙，当与古人俱。自足著方论，欲以开迷徒。新书若行事，功倍南阳朱。吾闻活人多，天报定不渝。施此安乐法，胜造千浮屠。阴德在一念，岂止治狱欤。况君有令子，归矣高其闾。
宋-郭印-《博古斋》@撑肠万卷书，不知何处著。寄语腐唇人，於兹宜领略。
宋-郭印-《卜居》@只忧短发变星星，早葺生涯寄暮龄。二顷可能轻相印，一区聊欲著玄经。不嫌野水侵扉绿，更喜寒筠绕屋青。投绂归来成底事，要驱龙虎遁天刑。
宋-郭印-《不寐》@自怜闻道晚，习气误平生。诗债几时尽，睡魔终夕轻。语言空自苦，德业竟何成。誓欲抛书册，茅檐适性情。
宋-郭印-《采真洞》@竹洞深深处，斯游契采真。故来非俗客，同道是幽人。日暗能休影，风清不受尘。行行无限意，满目涨修筠。
宋-郭印-《草堂》@草堂何处觅，云黯浣花溪。栋宇已非昨，松竹尚依依。荒坡卧颓日，寒浪摇清飔。万象不禁写，吟哦想当时。我公本天人，造化生肝脾。道大世不容，远迹西南维。波涛涌笔端，孤愤寄新诗。诗中尽经济，秋毫未设施。后人不知公，但赏琼琚词。文章一小技，于道信为卑。
宋-郭印-《茶诗一首用南伯建除体》@建置茗饮利无穷，除去睡魔捷如攻。满箧龙团重绝品，平视紫笋难为同。定知一啜爽神观，执热往往腋生风。破碎月轮午窗底，危冠欲堕呼樵童。成仁岂惮粉身骨，收取祛烦疗疾功。开陈作经忆桑苎，闭眼便觉精神通。
宋-郭印-《朝来》@朝来仍独坐，心事有谁知。啅鹊传枝喜，鸣鸠唤雨悲。整冠惊发短，览镜觉颜衰。白日堂堂去，长绳不可羁。
宋-郭印-《朝日》@鸡号出郊坰，残月犹未没。东方迤逦明，林表上初日。团圆状车盖，光射半天赤。我时决两眦，喜极还叹息。迩来天令乖，宇宙秋霖积。阴霾翳扶桑，不放翔阳逸。行者厌泥涂，耕者忧稼穑。官卑何所为，坐视空戚戚。金乌忽飞晓，光曜宛如昔。须臾一镜升，烟雾眇无迹。八绂顿清明，万象趋烜赫。人情绝愁叹，熙熙遍阡陌。无端南山云，尚恐复蒸郁。安得大力士，长挽羲和出。
宋-郭印-《朝霞诗》@矫矫明天末，谁将绛帐供。阴云收薄翳，晴日放先锋。道路看行旅，田畴验老农。乾坤今日意，群目散愁容。
宋-郭印-《城上》@晚目层城上，山川自吐吞。断云孤岭秀，涨潦一溪浑。烟起谁家树，人归何处村。不堪东北望，回首又黄昏。
宋-郭印-《乘桴亭》@孔子道不行，时君目腐儒。乱邦难置足，遂欲九夷居。更作乘桴语，与此意何殊。一木异舟楫，波涛宁可逾。愤世有激尔，盖用警聋愚。季路犹未达，而况他人与。我生亦不辰，兵戈溷中区。两脚倦远涉，跼蹐西南隅。临深每慨叹，长江良起予。兴发撑小艇，郁堙聊一舒。
宋-郭印-《池莲》@疏池养白莲，故作夏时景。田田绿初齐，便成清净境。虽无藕如船，风味同玉井。水仙何处来，露浥晨妆靓。苦乏社中友，永日对孤影。爽气入人怀，酩酊为之醒。
宋-郭印-《池莲》@擢干洿池中，天姿本清净。白白与红红，邂逅识真性。
宋-郭印-《池萍》@杨花撩乱几时休，看取明朝水上浮。凝绿满地浑不动，微波忽绽见鱼游。
宋-郭印-《出郭》@步屧寻春去，郊原协气薰。野花随路见，幽鸟隔山闻。兴远连芳草，心閒对白云。匆匆殊未惬，落日噪鸦群。
宋-郭印-《出郊》@官曹拘束久，出郭便忘归。江阔风烟澹，山稠草木稀。客情随处好，鸥鸟自由飞。尘事聊相放，吾心一寸微。
宋-郭印-《初秋》@爽气依辰至，乾坤不可收。林柯初脱叶，寒雁已宾秋。老逼羞看镜，愁多怯上楼。只忧戎马健，何日陨旄头。
宋-郭印-《春晴二首》@春工又是一番新，满目韶光欲醉人。风唤鸣禽争暖日，雨粘飞絮著香尘。老来情绪元知别，酒后形神始觉亲。独向小斋书咄咄，无端燕子往来频。
宋-郭印-《春晴二首》@二月垂杨长绿柯，渔村春坞景融和。沙边细浪摇芳藻，水上红云映绿波。风袅钓丝时荡漾，日移花影更婆娑。径须展此连鳌手，且向樽前醉倒歌。
宋-郭印-《春日即事》@鸟咏短长句，花呈赤白章。化工非不巧，闲客笑春忙。
宋-郭印-《春日云溪即事二首》@乞得筋骸伴老农，一丘春兴有谁同。禽声路入笙簧里，花色人行锦绣中。薙草养兰修故事，凿渠引水著新功。羲和叱驭应难挽，愁见颠狂柳絮风。
宋-郭印-《春日云溪即事二首》@林壑栖迟两见春，一筇一麈任天真。莺花世界无停晷，电露光阴莫负身。蚁战蜗争那复问，鱼浮鸟戏自相亲。长江不日桃花浪，筑石牢堤急倩人。
宋-郭印-《春阴》@膏泽乘时要发生，云师可是太无情。朝朝只解连空晦，好雨终悭造不成。
宋-郭印-《次何耕道韵》@壮岁已倦游，况今老大时。素交久离索，劳思何可支。夫子晚识面，迥非尘中姿。高言风凛凛，直气山巍巍。欲登公卿门，进退尚狐疑。飘然至是邦，为言某在斯。相见无别事，清谈白日移。时时矜小技，挽我赋新诗。自怜憔悴态，容德愧姜姬。辱赠何以报，恨无琼琚辞。
宋-郭印-《次刘子翼韵》@逢迎欣晤语，喜气破严凝。汩没叹尘吏，安閒输野僧。宦情元自薄，俗眼莫相憎。松竹开三径，他时我亦能。
宋-郭印-《次莫少虚韵》@富贵等劳生，不如行乐耳。遑遑观一世，荣辱随偾起。幽寻苦无暇，佳处谁屈指。春归呼我游，邂逅佳公子。莫侯江南秀，幽香发蕙茝。诗诗更清激，虢虢寒流驶。锦屏有蒲郎，冰壶清彻底。便腹久空洞，了不见嗔喜。岁晚得二友，追随当行李。五湖三江宽，亦不遗洲沚。偶来泛扁舟，朱墨推案几。徜徉一水间，便欲寄残龄。追观少年心，寂寞已灰死。穷通岂无命，流坎听行止。岷山行筑室，计决吾往矣。斗酒相往还，素约自今始。
宋-郭印-《次蒲大受检覆韵》@身亲扫除役，敝袍染尘泥。青云一何高，天险不可跻。西风吹秋来，草木含凄凄。韝鹰屡飞掣，枥马空鸣嘶。丈夫两鬓斑，籍未通金闺。不如买田园，荷锸理蔬畦。岁月无停轨，归计亦已稽。年来稍闻道，所学忘筌蹄。
宋-郭印-《次宋正纪见寄之作》@薄禄谩婆娑，朝家事正多。天昏云障日，风劲叶辞柯。黔首难堪命，苍穹尚荐瘥。中原戎马盛，壮士敢谁何。
宋-郭印-《次宋正纪韵》@释耒随人干斗禄，因循五阅闺馀年。折腰每效官三品，糊口深惭食万钱。未梦登天生羽八，肯希舐痔得车千。求田早决归耕计，种秫何妨酿酒泉。
宋-郭印-《次杨拱辰韵兼简冯当可刘韶美》@穷居罕人事，来往断交亲。粗安鹪鹩居，靡求尺蠖伸。坐看柴门外，日飞车马尘。谁能学桔槔，俯仰更随人。况今世道丧，风俗已浇淳。为民非野鹿，作吏无古循。太仓五斗粟，食之愧高旻。故人善处我，儒官饱常珍。风月即侪侣，诗书乃比邻。隤然一室中，浩气横八垠。刘郎晚相遇，放旷如逐臣。素心日倾倒，吟啸乐天真。粃糠嵇阮辈，自号葛天民。马曹似是耳，宁畏官长嗔。墨池子杨子，风流吾里仁。偶来官一邦，眉端喜津津。抵掌论进修，德业须竞辰。有时相就饮，幕天地为茵。冯君十年别，龙鹄迹久陈。邂逅果山底，一见两脚踆。初来梅萼吐，欲去柳眉颦。平生知识多，斯人罕其伦。我今亦西矣，筇竹访峨岷。凭谁与之俱，足跣头不巾。刘郎归既趣，杨子任方新。从兹遂分手，三秋敌昏晨。所期各精炼，加餐戒五辛。他时共相见，两颊桃花春。
宋-郭印-《次元汝功韵赠王恭之》@四海车书未混同，忧怀都付酒杯中。云雷自昔开屯难，天地于今合泰通。浊酒寒灯招旧友，清江小艇忆诗翁。人生会面真难得，莫遣行装犯晓风。
宋-郭印-《次元守中秋观月韵》@青霄万里绝纖毫，海上仙人独钓鳌。荡荡性天元廓落，亭亭心月本孤高。寒光破碎穿幽径，素影飞翻入怒涛。但挹金波还洗涤，不须遥望日生高。
宋-郭印-《次韵大受过苏企道晚饮》@痛饮忘形处，清谈得意时。为怜非恶客，还看出新诗。交道真难合，人情岂易知。林泉他日约，杖屦且相随。
宋-郭印-《次韵当可观雪》@天将瑞雪洒乾坤，世界浑疑色布银。人说丰年犹细事，边庭先喜荡烟尘。
宋-郭印-《次韵董守流杯池》@巧思潜窥造化儿，更依曲水凿方池。灵鳌上钓喧红粉，轻鹢浮觞趁彩旗。落涧寒声泉虢虢，弄花斜日影迟迟。分明作个山阴会，仍有当时幼妇辞。
宋-郭印-《次韵杜安行嘉陵春日书事十首》@老觉情怀别，愁随节令来。草茅思雨露，天地涨氛埃。屋雀春弥怨，山云昼不开。何人知此意，藜杖独登台。
宋-郭印-《次韵杜安行嘉陵春日书事十首》@公退幽斋坐，悠然对碧岑。吹香花拂拂，围翠竹森森。蝶散红芳歇，莺藏绿树深。吾心清似水，尘境勿相侵。
宋-郭印-《次韵杜安行嘉陵春日书事十首》@雨过川原秀，烟光画不如。人情花动荡，春意鸟分疏。造化空陈迹，乾坤一广居。小轩聊燕息，夏屋正渠渠。
宋-郭印-《次韵杜安行嘉陵春日书事十首》@圆吭高低唱，奇葩赤白章。每嗟官束缚，肯放酒颠狂。幕燕终难稳，池鱼欲自藏。宦游何处好，山北是吾乡。
宋-郭印-《次韵杜安行嘉陵春日书事十首》@弱柳青垂缕，新蒲紫作茸。风光明老眼，岁月养衰容。涸思诗难巧，孤斟酒易供。逍遥北山下，一榻傲羲农。
宋-郭印-《次韵杜安行嘉陵春日书事十首》@江路曾浮宅，悬崖两壁青。晴烟笼小艇，落照射高亭。花簇红妆岸，鸥群白点汀。何时篷底卧，半夜酒初醒。
宋-郭印-《次韵杜安行嘉陵春日书事十首》@谁念疲民瘠，空令战士肥。羽书传警急，花院锁芳菲。冠屦将身误，山林与愿违。两途俱不遂，衰鬓绿毛稀。
宋-郭印-《次韵杜安行嘉陵春日书事十首》@举世趋昏浊，前贤慕独清。低回从客笑，怀卷待时平。彭泽非难学，菟裘且旋营。乐哉莘野趣，功业在深耕。
宋-郭印-《次韵杜安行嘉陵春日书事十首》@良友何年会，书来细作行。柏寒知岁晚，花落笑春忙。从宦愆行乐，休心得坐忘。神炉丹已就，一粒待君尝。
宋-郭印-《次韵杜安行嘉陵春日书事十首》@圣处沉潜久，心华始发明。绝知人事缪，顿觉世缘轻。俗薄天难定，时危道不行。折腰甘五斗，无意问弓旌。
宋-郭印-《次韵杜安行见寄六首》@世事惊迁改，人生苦别离。一年仍异地，千里共劳思。雁足传来信，蝇头写到诗。丁宁林下意，端不负心期。
宋-郭印-《次韵杜安行见寄六首》@佳人秋水远，思忆破晨昏。酒尚无同把，文谁与细论。心交神自契，目击道先存。他日如寻访，柴扉水竹村。
宋-郭印-《次韵杜安行见寄六首》@拟作渊明去，宁为祖逖先。筑庐须近水，卖剑且求田。短烛窥今古，清樽乐圣贤。卜邻真有意，相与庆馀年。
宋-郭印-《次韵杜安行见寄六首》@华颠何见逼，强半百年身。眼瞀交书过，心閒药物亲。卫生元有术，却老未逢人。此道须君至，寒灯子细陈。
宋-郭印-《次韵杜安行见寄六首》@蜗居营盖了，一色草茅新。庭砌才容马，斋房可授宾。竹轩聊寄傲，蔬圃未全贫。邻舍逢知己，过从岂厌频。
宋-郭印-《次韵杜安行见寄六首》@我爱使君直，使君怜我真。短长才自异，劳逸事还均。意在形骸外，人疑手足亲。共嗟征赋急，无术济斯民。
宋-郭印-《次韵杜安行见寄忆梅之什》@秾华桃李容，不梁双眸净。唯有爱梅心，梦中行庾岭。安得移琼林，月下对清影。坐想冰雪姿，萧然幽兴永。我欲从君游，羁绊未能骋。平生溪山怀，倥偬迷簿领。
宋-郭印-《次韵杜永年东斋种竹》@王郎英骨今已枯，风流声名浑未除。结交斯人千载上，唯君执手同登车。平生爱竹遂成癖，竹间醉倒无人扶。今日君醒竹还醉，区区手植不暇餔。颇怀种柳陶尹令，更慕滋兰屈大夫。况复此君尤洒落，幽斋安可一日无。尘埃捶楚纵未免，入门一见心自苏。是中真乐难语俗，耳目已谢声色娱。中虚自有天游地，应笑勃谿纷妇姑。竹叶问君能造否，何时饷我一樽酒。
宋-郭印-《次韵费梦得晚秋感怀三首》@日落秋风晚，孤心正北飞。地寒戎马健，天阔塞鸿稀。翠葆几时复，青山百匝围。何当身傅羽，绝域问龙衣。
宋-郭印-《次韵费梦得晚秋感怀三首》@摇落秋风晚，凄凉又一秋。汉家元再造，杞国谩多忧。七庙存馀泽，诸公合远谋。痛心何日定，直待太平休。
宋-郭印-《次韵费梦得晚秋感怀三首》@摇落秋风晚，吾衰已一翁。不堪居世上，宁忍卧山中。帷幄人焉用，尘埃帝尚蒙。仰天无计出，老泪溅寒空。
宋-郭印-《次韵李久善近诗四首》@凛凛宸居壮，胡为杀气昏。奸臣由一辙，乱政出多门。天命何曾改，朝纲本自荐。嗣皇真有志，反手定乾坤。
宋-郭印-《次韵李久善近诗四首》@尘氛蒙帝阙，国难古来稀。恻恻民情见，茫茫天道非。愚衷千虑切，孤宦一身微。万里瞻行在，神魂日夜飞。
宋-郭印-《次韵李久善近诗四首》@黄叶翻空舞，西风又作寒。懒将书帙整，愁见酒杯乾。物理秋多感，天文夜细看。鸾旗犹未返，一介敢偷安。
宋-郭印-《次韵李久善近诗四首》@高人来折节，不免稻粱谋。排闷唯诗卷，消愁只茗瓯。此时同幕府，何日共仙舟。气味难相得，逢君写我忧。
宋-郭印-《次韵李尧俞良臣论交一首》@深知不作昌时瑞，成茧那能效野蚕。世态如云从自薄，交情若水定非甘。最怜炊黍张生约，勿笑分财管仲贪。欲结他年渔钓友，江湖舍我复谁堪。
宋-郭印-《次韵李智渊暮行湖上》@晚凉曳杖寻幽绝，怪树相逢如磬折。萦纡小径浑路迷，突兀高亭补林阙。袭人暗递竹间风，延客长明波底月。游鱼适性频往来，归鸟呼雏弄清越。避炎终夕见天真，脱巾露顶脚不袜。
宋-郭印-《次韵刘文饶题绝尘亭》@江白风情古寺虚，客来萧散与何殊。水涵疏树千寻净，尘到幽亭一点无。天际昏烟迷小艇，林端落日射浮图。欲添楚屿深秋意，好向沙洲养橘奴。
宋-郭印-《次韵刘文饶题绝尘亭诗》@斜斜远树绕江头，十里平波似不流。更欲寻源穿窈窕，一蓑烟雨羡渔舟。
宋-郭印-《次韵刘中远见贻之什》@中原杀气昏，鱼鸟巢穴改。城池失金汤，郡邑更守宰。鸾旗狩吴越，朔骑满淮海。维蜀限山川，无人识鍪铠。五年愧端居，万里思行在。官曹敢尸素，职事甘烦猥。傥得容栖迟，奚暇择爽垲。陋巷饱简瓢，邻墙挹兰茝。新诗出清奇，高论吐雄迈。谈谐不知倦，气充无是馁。藉君风飘摇，祛我云靉靆。相期树勋名，戮力熙帝载。
宋-郭印-《次韵明法游法相院二首》@市近清江隔，林深古寺幽。竹光浓欲滴，山色翠交浮。咫尺人稀到，寻常客共游。机心吾已息，来往不惊鸥。
宋-郭印-《次韵明法游法相院二首》@禅扉尘不杂，景趣自然幽。黛色排轩入，仙香绕殿浮。傍林滋野兴，出郭契清游。归路风埃起，眠沙愧白鸥。
宋-郭印-《次韵莫少虚中秋月》@纖阿驾秋空，云散无一发。长廊步清影，露顶脚不袜。缅怀同心人，尺咫限胡越。岂殊南郭老，连墙不通谒。我忧今夕去，难得如此月。伫立耿不寐，精诚通恍惚。莫兄新诗来，夜光映深樾。颇惊笔力壮，滔滔涨溟渤。喜极屡索酒，引满非人罚。醉歌还起舞，恍若挽凡骨。何当乘飞云，举手探蟾窟。一吸径寸光，尽解平生暍。飘飘曳霞裾，出入黄金阙。陋哉揖爽气，空拄西山笏。
宋-郭印-《次韵南伯唐福道中》@宿雨郊原润，晨风草木凉。村醪饶客醉，山鸟笑人忙。石罅泉能洁，篱根笋自香。箯舆终日倦，惆怅旧林塘。
宋-郭印-《次韵莆大受琴中趣二首》@二器入范围，物物皆吾琴。外响蕴真寂，中虚含妙音。世人若著相，正堕声色林。那知反听处，万象融一心。伊余晚闻道，奇病得聋喑。诗成自吟咏，酒热诗献斟。山高水洋洋，子期亦已沉。燕坐忽神游，月明秋夜深。
宋-郭印-《次韵莆大受琴中趣二首》@人生饮天和，各抱无弦琴。云何不自开，溺彼宫商音。郑卫剧淫哇，听者返如林。耳根一以荡，万劫迷真心。安得佛之力，与世开群喑。神机运帝车，元气如酌斟。鱼鸟得其性，云渊自飞沉。不见南风歌，仁声入人深。
宋-郭印-《次韵蒲大受书怀十首》@愤时唯泯默，忧国漫咨嗟。上略思黄石，中原望翠华。散才甘社栎，击迹类匏瓜。世事无穷尽，吾生得有涯。
宋-郭印-《次韵蒲大受书怀十首》@时乱那能定，民生不自聊。鬓霜秋冉冉，心旆日摇摇。敢簉鹓鸿侣，空贻猿鹤嘲。眼前谁可意，风月是清交。
宋-郭印-《次韵蒲大受书怀十首》@世业工看卷，天资拙治生。吏曹容小隐，廪禄代深耕。痛饮中贤圣，高吟适性情。妻孥随我惯，自不厌藜羹。
宋-郭印-《次韵蒲大受书怀十首》@物齐人即我，天运古犹今。但得丹田固，宁忧白发侵。情忘心坦坦，神定息深深。却笑灵均辈，悲哀泽畔吟。
宋-郭印-《次韵蒲大受书怀十首》@茅檐同广厦，野蔌当珍羞。拟作蓑衣放，宁为肉食谋。沉思如有得，寡欲自无求。叹息吾衰甚，年来不梦周。
宋-郭印-《次韵蒲大受书怀十首》@事业乖初愿，聪明异昔时。病多难止酒，愁极漫哦诗。适俗非予好，从人莫己知。经营三径就，安用印累累。
宋-郭印-《次韵蒲大受书怀十首》@州县徒劳耳，春秋奈老何。交游双寂寞，名利两蹉跎。帙散尤增睡，杯行且强歌。故人频梦见，谁道隔山河。
宋-郭印-《次韵蒲大受书怀十首》@日月当头过，风光转眼稀。宦游元自薄，生计亦何微。要逐时情好，难令野性违。富贫同一饱，幸有北山薇。
宋-郭印-《次韵蒲大受书怀十首》@世道交相丧，从谁见典型。圣贤虽泯没，简籍尚丁宁。学欲追三代，心终醉六经。如何资发冢，陂麦咏青青。
宋-郭印-《次韵蒲大受书怀十首》@蒲郎吾畏友，诗句屹长城。道义千钧重，功名一羽轻。邓攸无后嗣，卢老是前生。世路羊肠剧，君心若砥平。
宋-郭印-《次韵蒲大受同游龙洞之什》@寻幽一访洞中天，路绕青溪水绕山。翠径崎岖行竹里，红尘咫尺背人间。侵裾爽气冷冰雪，漱玉寒流锵佩环。更问石庵窥胜迹，斯游岂复倦跻攀。
宋-郭印-《次韵蒲大受瀛游富仁院二首》@衲子幽栖地，青山绕四旁。林昏知暝霭，溪暖觉迟阳。泉石关心久，风光引兴长。春云多变态，天末淡微茫。
宋-郭印-《次韵蒲大受瀛游富仁院二首》@脱屣尘埃外，结庐猿鸟旁。松门深掩月，花坞静含阳。欹枕泉舂急，焚香昼景长。我无林壑分，世路只茫茫。
宋-郭印-《次韵邵公济寻梅三首》@素艳遥怜月色同，暗香披拂有无中。一枝已觉春光破，不恨南邻笛里风。
宋-郭印-《次韵邵公济寻梅三首》@独与幽人臭味同，细看诗句酒杯中。霜林万木无颜色，只有孤标傲晓风。
宋-郭印-《次韵邵公济寻梅三首》@天与幽姿自不同，凌寒独秀雪霜中。山茶未许方高洁，故使千花立下风。
宋-郭印-《次韵邵子文感春之什》@海内风尘涨，人间日月忙。鬓霜催晚景，杯蚁负春光。闻道花成锦，空怜鸟似簧。眼前朱墨乱，无处话愁肠。
宋-郭印-《次韵邵子文感春之什》@池塘不似昔年春，蝶乱蜂狂更恼人。莫傍花丛看婉娩，且怀诗卷诵清新。山林祗管萦魂梦，寰宇无端变劫尘。遥想江东忧未歇，可能熟醉巧谋身。
宋-郭印-《次韵师时发溪桥晚眺》@卧溪古木势蜿蜒，伫立斜阳旅思宽。湍没岸痕知涨溢，风生水面觉清寒。静容桃李敷浓荫，暖放凫鹥浴短翰。隐约渭滨真彷佛，行藏都付一渔竿。
宋-郭印-《次韵时升春尽之作》@送春仍恨酒杯乾，今夕休眠到漏残。歌舞纵无供笑语，宾朋犹有近门阑。伤心已讶千林绿，转眼还看万叶丹。节去节来君莫问，诗盟从此勿令寒。
宋-郭印-《次韵史才孺咏雪四首》@始贺今朝雪，隆寒特地严。莫愁穷户闭，还喜大田沾。黄竹歌休唱，红炉火屡添。华颠应处处，早得是山尖。
宋-郭印-《次韵史才孺咏雪四首》@冻云谁剪下，天地已凝严。试看郊原润，何如雨露沾。渔蓑寒愈重，客舍恨犹添。晓起空庭步，深埋屐齿尖。
宋-郭印-《次韵史才孺咏雪四首》@阴阴弥宇宙，黯黯一天同。初讶银为界，无非玉散空。夜迷连皎月，晓舞助严风。真宰恁谁问，年来物未丰。
宋-郭印-《次韵史才孺咏雪四首》@怪得天飞雪，寒成晓不同。练光铺迥野，玉屑下长空。片片梅花雨，团团柳絮风。人间呈瑞应，还喜兆年丰。
宋-郭印-《次韵嵩师彥正留别》@两公清气入人肝，玉树森森逼我寒。挥麈缤纷惊落屑，和诗来往疾跳丸。兴馀不管牙签乱，坐久翻忧蜡炬残。轻别莫言吾所讳，重逢应作老翁看。
宋-郭印-《次韵宋南伯感怀三首》@青山含远意，白云弄奇姿。唤客早归来，一洗尘土衣。岩壑定谁伍，泉清竹漪漪。危邦固难入，贤哲多遁肥。
宋-郭印-《次韵宋南伯感怀三首》@酒盏解忘忧，茶瓯工破睡。酒酣无何乡，睡起人间世。但看了了时，孰与陶陶醉。千古杜康功，曲糵因君置。
宋-郭印-《次韵宋南伯感怀三首》@衰年今五十，两鬓雪霜明。出处负前辈，折腰若为情。日月鸟飞翔，燕归鸿复征。是身已虚幻，敢希身后名。
宋-郭印-《次韵宋南伯见贻之什》@衰迟来作邑，劳苦剧万状。朝朝趁衙参，敛版趋琅蹡。病骥耳双垂，兰筋困衔鞅。饥鹰长附人，六翮空韝上。缅思陶彭泽，解绶一何壮。归去事田园，林木施帏帐。邻曲喜过从，时节争馈饷。高山与流水，无日不寻访。况逢桃李春，协气郊原盎。或携古筇行，或放孤舟漾。我欲追其踪，卜筑依清旷。三径落松花，四墙围竹筤。缚桥架斜川，凿户延层嶂。长笛月下吹，逸响从风飏。兴来携野老，烂醉倾村酿。便足了一生，折腰宁肯强。十年计未遂，口腹成魔障。蹉跎镜中秋，白发不相放。新交得山涛，磊落多识量。志趣傥能同，斯文未沦丧。
宋-郭印-《次韵宋南伯梅花》@天姿不与百花邻，枯木前头独自新。桃杏满川浑未识，犹将颜色斗青春。
宋-郭印-《次韵宋正纪见贻》@欲蹑神仙境，深穷道德经。坎男元服素，离女自披青。有意閒眠日，无心出戴星。但令炉灶暖，丹熟自然馨。
宋-郭印-《次韵探梅二绝》@淡妆曾记出疏篱，岁晚南枝的皪稀。后夜月明如破萼，暗香还是著人衣。
宋-郭印-《次韵探梅二绝》@只从地底一阳来，已把东皇次第催。烟缕未看原上柳，霜苞先探岭头梅。
宋-郭印-《次韵王德夫晚晴郊行之作》@天含愁思雨冥冥，晚色云销万里青。几点沙鸥临水镜，数重烟树簇山屏。雅闻樵采能谈道，欲耦锄耰更问经。藜杖芒鞋先有约，相从避世免深刑。
宋-郭印-《次韵文士颖留题李子充双寂轩诗》@默默幽轩祗自知，天人一理未容欺。檐光坐揖青山入，窗影閒看白日移。休道嚣尘侵晏宅，由来表里堪黄陂。思惟泯处全真现，存得灵龟笑朵颐。
宋-郭印-《次韵彥正兄见寄》@转食柅东州，安閒遂忘归。兰斋寒灯话，忽作一年违。江流鲤鱼远，但见鸿雁飞。缄封一再启，字字蝇头微。书词与诗意，彷佛聆音徽。君如初生月，浮云翳其辉。清光毕竟满，安用长嘘欷。勉哉辨此心，正直神所依。
宋-郭印-《次韵杨信仲见贻郊居二首》@平生不喜入州闾，林下江边谩卜居。解榻延宾同笑语，杜门教子读诗书。最怜舍后蔬盈圃，只欠庭前水绕除。官路崄巇端可畏，茅茨固就早悬车。
宋-郭印-《次韵杨信仲见贻郊居二首》@野老樵夫作比闾，儒宫一亩亦安居。浇愁剩买村前酒，引睡频拈架上书。江近云烟长到户，人稀鸟鹊自驯除。不才已分时流弃，犹幸能延长者车。
宋-郭印-《次韵友人寄牡丹》@我居不识春，春至验鸟语。谁知有芳丛，远在幽人墅。千葩笼雾縠，万朵罗烟缕。盛开笑白日，半落啼红雨。馀花自臣妾，天公费机杼。赏玩应亡厌，分来傥相许。秾姿忽在眼，微馥惊穿户。初观但妖韶，细看尤媚妩。尚想压枝态，未易此间伍。何当就花饮，不忧肠胁腐。
宋-郭印-《次韵余时升见招》@老大逢春意转微，追随不复似当时。怜君旧已开三径，顾我今方卜一枝。近水遥山元自好，暖风迟日更相宜。便当乘兴寻花去，免使园林恨失期。
宋-郭印-《次韵宇文德蒙春日道中二首》@满目风光丽，春连几处村。江山挑客思，挑李忆家园。飘泊流三峡，穷通付一樽。菟裘如可老，归去葺衡门。
宋-郭印-《次韵宇文德蒙春日道中二首》@马上花明眼，宁知道路遐。山横千百岭，人住两三家。绿皱吹春水，红舒抹晓霞。个中佳趣在，何事苦咨嗟。
宋-郭印-《次韵喻存道二首》@访道寻师积有年，晚逢夫子叹高坚。玄关启处功深矣，妙指传来意豁然。气会三宫驰圣毂，理归一辙弃尘编。工夫到后神明出，夺得天机动用权。
宋-郭印-《次韵喻存道二首》@神龙一去渺无踪，落日孤云为惨容。溪绕练光秋更白，黛横山色晚尤浓。细看风物曾经眼，深达根源自点胸。寄宿僧寮清不寐，一轮明月挂枯松。
宋-郭印-《次韵袁德夫春日书事二首》@公馀萧散步晴晖，正是韶光懒困时。官事暂能逃倥偬，物情深觉变神奇。风传小树香浮砌，水接平湖绿满池。春草怪来成好梦，西堂句法少人知。
宋-郭印-《次韵袁德夫春日书事二首》@满眼烟光困不胜，群红委地绿堆林。空庭鸟下簿书退，小院燕归帘幙深。千里故人萦午梦，一樽新酒隔春岑。多情柳外莺声啭，似向东风写客心。
宋-郭印-《次韵曾端伯早春即事五首》@春风著物便超摇，已觉三阴次第消。明日江梅吹尽雪，却看芳草似裙腰。
宋-郭印-《次韵曾端伯早春即事五首》@士女梅花插满头，一川人日恣嬉游。贤侯可是知民意，特地江干驻碧油。
宋-郭印-《次韵曾端伯早春即事五首》@一声幽鸟解呼春，物逐新年气象新。坐阅群生空扰扰，身如槁木是何人。
宋-郭印-《次韵曾端伯早春即事五首》@九畹春回未放兰，先饶堤柳变衰残。阴阳代谢寻常尔，正好随流著眼看。
宋-郭印-《次韵曾端伯早春即事五首》@使君千骑出重城，对镜心閒似水清。岂但邦人安善政，波间鸥鸟亦无惊。
宋-郭印-《次韵曾帅遣意三首》@文章游戏里，政事笑谈馀。种就三田药，编成一帙书。情忘心自适，神定气长舒。四海曾人子，何人可学欤。
宋-郭印-《次韵曾帅遣意三首》@庶民从号令，喜若听春雷。顿却寒威退，全呼暖律回。决癰资砭石，调鼎待盐梅。坐看罢癃俗，眉间蹙頞开。
宋-郭印-《次韵曾帅遣意三首》@每入先生室，欣闻所未闻。心君降六贼，笔阵扫千军。炉鼎无人会，刀圭与客分。清斋时隐几，閒看岭头云。
宋-郭印-《次韵正纪见寄》@栖栖奔走不知春，日月无停疾转轮。尘土强颜成俗吏，林泉放意属高人。书题缱绻情何切，诗律雄遒语不陈。引起归心千万绪，向来梦寐几翻新。
宋-郭印-《次韵正纪见贻之什》@解绂归来旋葺居，身安环堵不求馀。粗羹粝饭偏知味，谈话寒灯胜读书。情窦欲开先自窒，心田已净弗须锄。亲朋有酒且呼唤，万事何妨一破除。
宋-郭印-《次韵仲明举西郊别墅》@我闻修竹阴，清邃不受暑。安得十亩馀，其中创幽墅。日长惟鸟声，昼静无人语。习习来微风，萧萧堕寒雨。呼儿出柴扉，垂纶坐沙渚。斯志久未遂，世路今弥阻。新诗何起予，风味胜清醑。自怜拘一官，隐逸愧前古。好梦只林泉，覉踪犹粪土。岂能学贪夫，忘身徇圭组。
宋-郭印-《次智师韵》@十年流宦海，飘泊一舟轻。敝屣世间事，浮云身后名。学几为俗误，诗欲斗僧清。尘土非吾志，妻孥强使令。
宋-郭印-《大自在庵》@茫茫三界中，何处不自在。情存想未除，转侧成拘碍。
宋-郭印-《当可观月有归来清绝不成眠之句因广其意作五》@一别婵娟便隔秋，寒光今夕为谁流。万家窗户人推枕，千里关山客倚楼。酒欲忘怀难解醉，诗将遣兴却添愁。空堂耿耿浑无寐，晓镜看来易白头。
宋-郭印-《当可台邓士将赴类试作诗饯之因效其体》@丹山采凤群鸣集，云外舒张览辉翼。锦屏相望不千里，音中箫韶有人识。朝家选举专一科，翰墨之工拔士多。好将笔力觑天巧，斡旋正气回狂波。鲸鲵未翦龙移宅，吾皇饥渴人材得。雕虫小技何足论，要吐胸中济时策。吴山辽邈天门高，尺纸输忠气自豪。程文奏御宸心悦，青紫纷纷换白袍。
宋-郭印-《当可有诗索和章次韵答之》@日斜弄孤桐，妙趣寄无弦。暮天四垂幕，溪山当华筵。碧玉湛新醪，招集饮中仙。云车夜未散，短烛蟠青烟。合坐皆豪俊，风流踵前贤。佳客吾岂敢，追陪幸自天。人材未易得，终夜喜不眠。殊特见骚雅，武库森戈鋋。未能当笔阵，敢发一矢先。来意何以报，惭无锦段鲜。
宋-郭印-《到巴川县日炽不可行遂留宿用明复留题韵》@避暑巴川馆，凭栏瞰水濆。马牛纷浴汗，鹅鸭乱翻纹。潦浊难为鉴，天昏不辨云。清泉何处是，一卓饭吾军。
宋-郭印-《道中得雨》@暖律潜开四序先，土牛何处不施鞭。道逢宿雨连新雨，人说今年胜旧年。和气薰蒸还率土，堪恩汪濊仰高天。甲兵一洗成丰稔，从此边陲定帖然。
宋-郭印-《登致爽阁观山用种字韵同赋一首》@群峰郁崔嵬，西北天壁竦。短松被南冈，发立何种种。中间一川平，楸枰界千陇。晨光霁雾搴，冥色寒烟重。幽人每登临，气与秋山耸。万象入嘲弄，敏思飞泉涌。嗟予老索寞，高躅难继踵。风光本自如，绮语浪嘉宠。况复将此心，勃勃尘虑壅。日月不假借，学道须猛勇。誓当守株愚，从人呼傝{左冗右辱}。
宋-郭印-《登咒土寺东台》@寻幽通野寺，访古得危亭。木偃千年盖，山围一面屏。登临徐发兴，萧散偶忘形。倚郭繁华地，斯游喜屡经。
宋-郭印-《吊宇文道可》@居閒共喜迹相亲，桑户谁知遽反真。三纪周旋浑作梦，一樽离别倍伤神。旧邦犹忆江山主，新圃俄摧草木草。阴德降祥天报定，高车驷马岂无人。
宋-郭印-《吊张道从》@风俗久颓坏，人物无轩昂。夫君抱贞质，卓卓诚所长。千牛解寸刃。万象穷智囊。兽群走麒麟，鸟族鸣风凰。炎政忽中微，权奸肆猖狂。强敌乘衅起，垂涎睨蜀疆。君持山南节，武略见锋鋩。坐令两蜀口，飞鸟莫敢翔。坤维倚长城，老稚日以康。谁谓波涛际，中流失舟航。悲风扬丹旐，观者泪浪浪。丈夫事则已，可为邦家伤。缅知忠烈在，报国犹未忘。
宋-郭印-《读金刚经》@智慧比金刚，能碎诸烦恼。良哉须菩提，为众非草草。再三立问端，一起复一倒。要以撼瞿昙，俾之摅怀抱。瞿昙了不惜，意切如老媪。始终谈四相，毕竟尽除扫。为言福德性，胜施千万宝。因果本来空，种种惟心造。默观契予意，披味恨不早。已喜识真吾，何妨行六通。
宋-郭印-《读楞严经》@学道证声闻，习气犹未断。百生恩爱情，会遇终恼乱。阿难佛宠弟，亦遭淫女难。神咒摄来归，宿业坚冰泮。快演涅槃门，反复徵所见。文殊更说偈，明指圆通岸。其馀肆口言，心真自一贯。三界七趣中，有相无非幻。最后大慈悲，力破邪女叛。天魔与外道，从此悉销散。
宋-郭印-《读维摩经》@白衣心出家，从古推净名。无疾现有疾，特地真机生。佛欲遣人间，指示转分明。宜是诸大士，辞屈不能行。文殊末后往，万众心已倾。箭锋相注处，妙义益峥嵘。芥子容须弥，毛孔受四溟。此理自灼然，学者疑且惊。更谈不二门，法法俱见成。一默岂无语，其声如震霆。
宋-郭印-《读易一首简刘韶美》@学易不识日月魂，盲人展转误铜盆。分阴分阳发天秘，羲文孔子同一门。头童习之老鬅鬙，熙熙未梦春台登。一朝索得乾坤蕴，岂但潜龙及履冰。与君细评宝花纷，只恐鬼神潜听闻。
宋-郭印-《读圆觉经》@万法归一心，一心何所寄。灵光自巍巍，无物不具备。如来既先觉，要警众生寐。倒说纵横说，莫非明此事。上根可与语，惟有十二士。问略答更详，玄关大开示。下及三种观，真修岂容废。定轮各差殊，均入清净地。直须顿悟入，不落第二义。圆觉与圆通，总是閒名字。
宋-郭印-《独有堂》@至道浑疑独，头头岂或遗。尘中如默契，圣处自深知。一体珠同贯，多方路益歧。未能融物我，难与话希夷。
宋-郭印-《遁斋》@念念等空寂，行藏鬼莫窥。是名真遁者，安用山林为。
宋-郭印-《泛舟至临江院》@清江借篙师，津流不须问。行行镜中天，水鸟嗔人近。绝岸得危亭，一目千里尽。山川草木妍，造物无少吝。谁知天壤间，眇然一方寸。
宋-郭印-《范深父察推挽词》@荣国诸孙迥不同，妙年英气吐长虹。圣经每陋三家学，文阵平收一战功。可但芹宫滋教雨，更看花县畅仁风。诗书满腹成何事，惆怅舟移夜壑空。
宋-郭印-《放步园林得俗字韵》@林稀怨秋风，松柏未改绿。偷閒挈杖来，小迳缘诘曲。鸟鸣契深心，山色供遐瞩。欣然若有获，一荡尘襟俗。平生本逸放，谁信简书束。失身名宦场，冠冕成桎梏。老骥欲何之，盐车终局促。求仁又焉贪，知足乃不辱。纳纳乾坤大，胡为自蹐跼。归欤倘成赋，矫首云中鹄。
宋-郭印-《冯当可以日暮碧云合佳人殊未来效建除体作诗》@日色久无光，霖霪更弥旬。暮空山华月，秋气生精神。碧天湛如水，山川供奇珍。云韶彷佛奏，嗈嗈鸿雁宾。合欢亦有酒，写景招四邻。佳篇一讽诵，逸气凌苍旻。人龙忆许子，枉驾定何辰。殊方思会面，语笑情益亲。未闻环佩音，怀想空谷人。来成六溪逸，气合同天伦。
宋-郭印-《冯当可游龙鹤山有诗赠安道人用韵二首》@一到仙山眼自明，前身彷佛记曾经。真人眇忽在何许，更随藜杖缘青冥。
宋-郭印-《冯当可游龙鹤山有诗赠安道人用韵二首》@君今宴坐澄神谷，万象之中能见独。功成白日上层霄，莫忘飞来两黄鹄。
宋-郭印-《夫人挽词二首》@娈彼闺房秀，泠然玉雪容。月箫难择对，石窌侈疏封。涵泳诗书习，扶持扇枕供。三荆方擢秀，云壑卧双松。
宋-郭印-《夫人挽词二首》@熊轼人将达，鱼轩乐未央。遽令双剑化，并作一丘藏。笔绝先秋句，衣缄美箧香。未应林下安，千古擅清芳。
宋-郭印-《浮翠桥二首》@竹底寒流驶，幽深客可招。壶中无尽景，更渡一浮桥。
宋-郭印-《浮翠桥二首》@竹间有寒流，四面浮苍翠。何必驾层空，萧萧尽秋意。
宋-郭印-《负暄》@儒生习气深，寒陋浑未除。茅檐负晨曦，暖入四体舒。怡然得真趣，自谓世所无。不知华屋下，绣茵围红炉。风霜搅乾坤，冻死盈路隅。无计凌空去，云间留日车。
宋-郭印-《感春》@春光不觉老，兀坐掩深扉。寇盗时闻说，山林未忍归。心惊幽鸟语，眼眩杂花飞。何日乾坤静，馀生得所依。
宋-郭印-《感春》@百花盛阳和，次第变枯槁。寒梅秀腊前，红叶媚春杪。无端造化儿，戏剧何小小。迎春复送春，堪笑枝间鸟。我以虚静观，一室乾坤悄。平生诵圣言，闻道亦颇早。了兹色相空，宁复问先后。冥心大花俱，左肘从生柳。
宋-郭印-《感旱二首》@大旱如焚气不苏，云师谁遣上天衢。人人准拟为霖甚，风动雷行雨却无。
宋-郭印-《感旱二首》@黯黯漫空云四垂，飘风何事一时吹。天公岂是无情者，人物焦乾总不知。
宋-郭印-《感怀》@冬仲阴气骄，微阳尚潜伏。草木惨无容，霜威日夜酷。君子览时运，悠然守幽独。吹律者何人，微暖还燕谷。玉衡无淹次，天道旋反复。低回伫春风，求友升乔木。
宋-郭印-《感时一首再用前韵呈元诏久善文彧》@我伤天缺无人补，四海婴儿失其母。北人跃马渡黄河，请和使者空旁午。二君北去宗族从，国祚千钧垂一缕。天心保赵有真孤，重云翳日今复吐。万姓讴歌子启贤，沈痛脱然离肺腑。闻招贤士筑层台，更纳直言悬谏鼓。弥缝辅赞要真儒，相国岂无房与杜。中兴之主信非常，睿武英明如太祖。巍巍虞舜有重瞳，穆穆文王生四乳。銮舆若返天下安，未说登三并咸五。咄嗟庙堂不须忧，行看两陛舞干羽。
宋-郭印-《恭南酷热》@阴阳有定数，天地无全功。偏雨或偏旸，消息岂难穷。今夏孟仲雨，季月暑隆隆。赫曦不停轨，火云日燔空。晨兴迨晚暮，危坐沸鼎中。一夕四五起，倦鸟思逃笼。扇手腕几脱，所招皆温风。年来复何罪，遭此炉炭烘。迅雷空殷殷，微雨祗蒙蒙。燋燃到草木，禾稻忧不丰。颇闻炎瘴地，威势增祝融。又闻大热狱，食饮浑洋铜。法法惟心造，报应万不同。吾家有云溪，竹间二水通。入门爽毛骨，清绝广寒宫。插羽欲飞去，免为旱魃攻。
宋-郭印-《孤雁》@误逐衡阳暖，轻逃塞北寒。偶分千里伴，翻羡一枝安。兄弟今何许，家乡路若干。飘零归未得，浅渚戢修翰。
宋-郭印-《故人蒲朝达沿檄道经广汉留连累日作诗为别》@忆初鼓箧虞庠日，识面乃喜文章伯。游从不觉化芝兰，交契悬知定金石。萧条离绪十秋风，天涯等是飘零客。双鳞不到雁无来，月照庭空心若失。岂期此地忽相逢，津津喜气眉间溢。口谈诗书尚细事，满腹包罗济时术。辕驹局促思千里，笯凤葳蕤空六翮。升沈世态且勿论，执手临风长太息。君今清名塞宇宙，指日云霄看腾轶。平居谠议或可施，肯效无功饕禄秩。
宋-郭印-《故于泰和挽词》@艺圃收名早，如何亟赋归。肩摩青佩久，心念白云飞。屋有诗书润，家因孝友肥。二雏行展翮，休复愤儒衣。
宋-郭印-《广都世真上人南游回见访出群公诗见示丐予一》@法象森罗万，全归一寸庵。有佛平生碍，无禅底处参。乌玄元自白，荼苦本来甘。前日南游话，看君作麽谈。
宋-郭印-《归云溪》@九夏何知暑令行，轻风拂拂水泠泠。只凭藜杖穿幽径，还喜蒲团憩小亭。散诞竹边梳白发，徘徊江上诵黄庭。人间无此清凉处，亦许儿童共乞灵。
宋-郭印-《归云溪三首》@才入云溪境，欣然面故人。江郊宁改旧，竹树更增新。泉石重为伴，樵渔永作邻。丁宁鱼与鸟，久出幸无嗔。
宋-郭印-《归云溪三首》@林园三载别，相见不相猜。燕雀垂空下，龟鱼近水来。但辜新笋约，犹及白莲开。从此休官去，风光日共陪。
宋-郭印-《归云溪三首》@蜀道溪林胜，无如此地先。两溪光练练，万竹翠涓涓。世谓齐盘谷，人言过辋川。吾生聊乐耳，何必问前贤。
宋-郭印-《贵和堂》@临池高拓地，轩槛直前开。树影帘中入，荷香坐上来。吏閒休案牍，客好共樽罍。再稔民和乐，嘉名亦称哉。
宋-郭印-《郭有道先生知命录喜其摆落世尘去来自在真神》@高标百世可廉顽，喧处亡心心自閒。小院客来风扫地，凉宵人静月窥关。了知游戏梦蝴蝶，聊学逍遥歌泰山。须信先生今未死，青冥鹤驾眇难攀。
宋-郭印-《过谦上人房》@小房藏曲折，客至不应门。种竹无多地，分兰却数盆。禅心初默契，道学更深论。世路悲流浪，因君一反源。
宋-郭印-《过石门滩》@长江风雨急，巨石虎狼蹲。水自分三道，舟唯过一门。细观真眩目，平下亦销魂。忠信知堪仗，见曹不用喧。
宋-郭印-《过铜梁县有感为住半日》@摄职临兹邑，于今五十年。吏胥都往矣，井邑尚依然。指目身曾见，谈论口但传。人情犹可喜，能不为留连。
宋-郭印-《过小汉壩》@地豁天开眼界宽，两山相对列巑岏。多情烟树连村暗，不事沙鸥照水寒。立马踌躇饶野兴，抗尘奔走尚粗官。归来准拟江湖计，不负蓑衣与钓竿。
宋-郭印-《汉州塔二首》@万象森罗眼底明，倚天高处喜重经。逶迤江练秋逾白，峢崺山屏晚更青。望尽平原烟冉冉，愁深古塞雨冥冥。踌躇欲看千灯后，手拨浮云正极星。
宋-郭印-《汉州塔二首》@相随步屧转穹隆，万室鳞鳞指顾中。自笑情怀非旷士，谁知筋力已衰翁。吟馀尚惜西山日，立久翻忧北户风。从此不须攀绝顶，云深无处认鳌宫。
宋-郭印-《合州菩提院和严梦锡韵》@小刹迟留为觅船，欲凭一苇下长川。磬传清韵每知晓，柏偃樛枝休问年。末路风埃埋日月，故园松竹老云烟。由来行止皆天定，遇坎乘流只信缘。
宋-郭印-《合州濮岩》@背郭二三里，林峦迥出群。千岩蹲古佛，万木驻寒云。楼阁侵天际，烟霞谢世纷。登蜂不忍去，回首日西曛。
宋-郭印-《何耕道还邛南赠诗为别》@古人不复见，俗学尚穿凿。时花亦可观，潢潦终易涸。暮年识吾子，志与流辈各。入道穷根源，高情转寥廓。诗章富波澜，议论生锋锷。胡为困穷途，计拙客古雒。出门春草芳，西风渐摇落。我时喜过从，妙语资发药。人情变炎凉，白首忽难托。怅望鹤鸣云，羁怀每作恶。告别何依依，交游义不薄。行矣觐亲闱，菽水端可乐。
宋-郭印-《和晁子西铃属劝农长篇》@使君诚意与天开，呼吸之间为云雷。一朝命驾出郊次，远近争看髦节来。道边草木尽翔舞，巴峡迩来和气聚。祗从精祷召神灵，五日一风十日雨。不有前时愁叹声，千里相闻鸡犬鸣。荷锄执耒举家出，原野处处催深耕。闻说朱轓阅田圃，老稚提携纷笑语。当时惰游今力穑，肯播肯菑勤子父。朝廷睿泽浸华夷，良牧承流上所知。我欲濡毫颂公德，自惭芜累不成诗。
宋-郭印-《和程文彧九日诗》@平生懒惰无拘逼，学道唯将寸阴惜。手披目览不自勤，俯视仰观如有得。王侯蝼蚁同丘墟，身外纷纷了无益。况值秋风草木枯，仍惊羽檄文书急。萧条情思殊曩时，畏见重阳百忧集。花披黄金岂复知，酒送白衣元未识。计侯开筵及芳辰，置我坐隅非恶客。衰颜不红鬓失青，一笑颓然倚欢伯。醉来说禅傍无人，若道个中嫌拣择。古今一照事俱空，物我两忘心自适。明朝梅福记新诗，锵铿未减金声掷。何如邀我卧东篱，天地从教为幕席。
宋-郭印-《和杜安行南湖泛筏诗》@翩翩小筏稳如船，十亩平湖碧浸天。不待乞身追贺监，君今已是吏中仙。
宋-郭印-《和樊直夫兼简允南》@士而志於道，谁云不自量。山海虽崇深，行者尚梯航。况复我固有，本根先混茫。渺然一微尘，犹足铸虞唐。随遇得真乐，何适非道场。回首观世间，汩没诚可伤。余岂不知耶，驽马恋豆糠。春林听鸣鸟，秋壁闻啼螀。是心如死灰，妄念不复猖。持此欲求交，满目都伥伥。迩来得吾人，宿愿欣已偿。文字果超诣，圣门早升堂。视彼俗学流，一一痴与狂。所为杂霸下，未可语皇王。与君期戮力，起废针其肓。相将入山中，采薇以为粮。
宋-郭印-《和冯当可》@相逢不作少年看，老著衣冠各强颜。明日龟陵分手后，音书又隔几重山。
宋-郭印-《和光亭》@竹里徜徉了，花开也一过。桃杏东风浅，海棠春意多。华丽岂不好，达人要同和。青青与红红，相去能几何。况兹十二法，净秽本同科。而彼世间愚，妄想分臼窠。我昔早闻道，随流挹其波。照镜靦功业，素发从蹉跎。林下既逍遥，尘中亦婆娑。不妨唤天女，来伴老维摩。
宋-郭印-《和光亭二首》@有爱即耽著，竹色共花光。何似无心人，尧桀两相忘。
宋-郭印-《和光亭二首》@川原万草木，总放无量光。要识和同意，乾坤不閟藏。
宋-郭印-《和韩道济见示云溪之什》@水竹吾庐胜，幽遐不用寻。秋江分浩渺，夏日閟沉阴。野客敲门看，骚人倚杖吟。佥言清入骨，坐久发毛森。
宋-郭印-《和何耕道别字韵诗》@失身落宦网，十载溪山别。麋鹿念故栖，举目但愁绝。偶来招提游，幽亭坐深樾。美人抗高论，亹亹非涉猎。忽焉到佳处，目击了无说。世患苦磨人，吾肱已三折。从兹数访君，临流弄明月。
宋-郭印-《和何子应游金璧池二首》@才华思哲匠，魂梦绕幽塘。旧馆随人胜，新荷特地香。烟深喧脆管，水净蘸浮梁。安得双飞翼，尊前一醉狂。
宋-郭印-《和何子应游金璧池二首》@徜徉清水曲，盼峦绿杨边。欲并师商席，同登傅说船。万荷齐舞扇，一苇独行天。满目江湖趣，无劳涉大川。
宋-郭印-《和厚卿雨凉午睡二首》@一番骤雨洗骄阳，秋色先贻枕簟凉。正作故山归梦好，觉来幽恨独何长。
宋-郭印-《和厚卿雨凉午睡二首》@疾风吹雨打窗时，客睡昏昏半下帷。快意平生浑一榻，是中真乐几人知。
宋-郭印-《和计敏夫留题云溪》@知君绝学谢尘编，语默行藏不碍禅。亲到云溪重说偈，天开地辟见纯全。
宋-郭印-《和庞次甫秋日海棠二首》@谁将暖律入寒荄，红染枯枝特地开。可是仙人颜不老，霜朝唤得脸朱回。
宋-郭印-《和庞次甫秋日海棠二首》@悬知草木太钟情，秋晚花梢照眼明。我已无心齐槁木，莫将妖态见春荣。
宋-郭印-《和蒲大受王园泛舟用文老韵》@邑西屋连云，中有水竹居。和风纵轻楫，尚忆故年初。川光宛明媚，况乘春雨馀。临波一以照，飒飒鬓毛疏。
宋-郭印-《和蒲大受王园泛舟用文老韵》@江边春色动，水面縠文生。阳和先着力，岸柳摇金晶。草木有欣意，人心随物情。日暮不知返，逍遥兴弥清。
宋-郭印-《和蒲大受王园泛舟用文老韵》@古木卧偃蹇，修篁立葱青。春风眇无迹，林鸟报先声。篙师任沿泝，潭纹乱虚明。佳人更吟咏，洗我尘虑清。
宋-郭印-《和蒲大受王园泛舟用文老韵》@平生喜閒旷，梦想只山林。曲江理烟艇，鱼鸟皆知音。晴天乱凫鹜，相呼时一沉。油然渊中鳞，潜伏恐不深。
宋-郭印-《和蒲大受王园泛舟用文老韵》@晚风江色佳，水碧烟冥冥。聊持一壶酒，落日相与倾。浮荣何预人，於焉乐此生。往来信扁舟，恍若空中行。
宋-郭印-《和钱叔凭长官京师新春即事》@青门冠盖近迎春，物态天容旦暮新。日暖御沟初破冻，雪消驰道未生尘。晓烟暗绿金条眼，佳气晴浮碧瓦鳞。唯有纸鸢堪一噱，掠天翔泳不由身。
宋-郭印-《和荣安中道中见梅》@春来无奈客愁新，一破衰颜粉面匀。笑折繁枝头带雪，想成青子颊生津。真香未许兰为佩，仙质何妨缟作巾。勿怪天公多著意，为怜风韵冠群伦。
宋-郭印-《和荣安中月明夜行》@驱车夜出城，佳月傍人明。始向山头见，还同水面行。问途几一舍，投宿已三更。露湿衣裘冷，吾生笑自轻。
宋-郭印-《和师时发荷亭晚饮》@榴花灼烁半空开，天外薰风入座来。雨掠南塘荷盖净，云埋西岭日车颓。物情荣谢看诗句，时世安危付酒杯。好是溪桥最清绝，淡烟寒水一迟回。
宋-郭印-《和诗守丰年行》@园林摇落露寒梢，秋成穰穰弥四郊。千里播种无不毛，妻儿温饱忘啼号。馀粒施及禽与猱，有田宁复弃而逃。太守牧民如牧马，宣化承流王泽下。欲希禹稷事躬稼，垦亩劝耕谩隙罅，召杜龚黄乃其亚。黄云泱漭覆原野，乐弥丰年醉琼斝。古邛旧敝人人说，久困征诛心已折。析家荡产纷更迭，身罹罪罟无从雪。漫道当时富盐铁，汉志食货忍重阅，嗟我妇子难全活。今年谁料胜常年，入绢得盐偿本钱。里绝追呼俗自便，闭门稚耋得安眠。十日一风五日风，邻村稽首羡兹土。白头半刺才窳苦，赖此贤侯百废举。空庭吏散鸟驯除，谣闻击壤同康衢。侯於公卿地有馀，利泽行推遍海隅。呜呼利泽行推遍海隅，坐使斯民愁叹为嬉娱。
宋-郭印-《和时升贻斋阁十韵》@吏涂何就窘，士节要安常。逐物终迷路，看书免面墙。借邻通隙地，对壁敞幽房。架插三冬史，炉薰一炷香。丛兰分晚吹，疏竹罅晨光。济难嗟无策，攻愁赖有方。稍知休簿领，谁暇剡封章。池草春成梦，案萤秋满囊。良朋来款曲，佳句为铺张。功业奚须问，前贤拟杜康。
宋-郭印-《和时升种竹韵》@何物比君子，猗猗庭前竹。直节虚心人不顾，高标雅态自殊俗。千亩碧云虽未有，数竿清风也自足。兴来寻访不知懒，到处敲门忘检束。身居市廛心在野，山林痼疾今弥笃。直舍初开露井宽，檀栾只欠森森玉。君诗赠我何相知，摄衣起谢容正肃。缅思竹林贤，自昔高品目。当时昏浊乱一世，七子风流岂容黩。众人皆醉我独醒，正似霜筠异群木。不妨糟丘寄孤根，秋风相伴倾寒醁。烦君更作长短句，为我商声歌此曲。
宋-郭印-《和史守八月十四日月二首》@月蘸澄江上下天，波光桂魄两依然。喜延嘉客楼同倚，贪吸清辉席屡前。万里无云秋更阔，千门不夜晓相连。嫦娥且驻来宵驾，玉宇年年不列仙。
宋-郭印-《和史守八月十四日月二首》@半秋云物扫遥天，对月凭栏一怃然。明夜半规应尽满，此时清赏更无前。琼楼颇觉三山近，玉斧谁将七宝连。我欲乘风霄汉上，坐令凡骨变真仙。
宋-郭印-《和宋文渊送仲明举西归三首》@丈夫志万里，耿耿抱长虑。青云却倦飞，功业何由树。庙堂有先达，体国心焦劳。归来掩关卧，茅檐日色高。
宋-郭印-《和宋文渊送仲明举西归三首》@马蹄厌长道，讵忍别帝京。梦想子规啼，花落故园春。山驿暗孤灯，江城歇滞雨。悠悠秦蜀间，慨然念今古。
宋-郭印-《和宋文渊送仲明举西归三首》@朔风吹别袂，草色冷萋萋。凭高望佳人，天远浮云低。恍然从之游，神魂坐飞越。何当清夜语，分此半床月。
宋-郭印-《和许觉民麈尾筇竹杖》@拂秽清尘志自殊，斯文危弱更当扶。嘉言亹亹手尝御，高步徐徐身与俱。驱犊几曾遭戏笑，化龙应亦在斯须。龟毛兔角人人用，莫道吾家此物无。
宋-郭印-《和杨齐伯韵》@邪师挟幻术，念念皆狂图。化出一切象，形容乃甚都。佛光亦幻成，非有与非无。烟霞异明晦，寥廓元太虚。离娄塞其目，象罔得玄珠。脱能如是解，安用空睢盱。宇定天光发，岂关七尺躯。痴儿生谤语，往往堕眉须。乃知西方圣，勇猛真丈夫。圣人与人同，此道谁不如。归来但宴坐，反照自有馀。
宋-郭印-《和于子仪观见赠二十韵》@壮岁悟修性，磨砻谢圭角。随身尘网中，意气翔寥廓。动遭白眼观，罕识黄金诺。圣贤皆吾心，所读真糟粕。妙处谁与语，此道今萧索。西施及嫫母，本身非美恶。掩关学宴坐，浩气合冲漠。身世鸿毛轻，利名蝉翼薄。兀兀寡知音，头童齿将豁。向未得良友，杯酒屡同酌。见我辄倾倒，清音听明铎。马队骧天骥，鸡群昂野鹤。新诗续风骚，久矣无此作。词锋敏而锐，百献敢一酢。愿君偃戈矛，使我坚城郭。中虚道自来，大信本不约。养兹百炼金，劫火难销铄。心法两俱忘，无解亦无缚。参乎一以贯，回也不改乐。富贵何足云，侯门空赭垩。
宋-郭印-《和余时升周子美江雨有怀雨不绝诗韵各赋一首》@天作淫雨似秋中，沾湿恐侵河伯宫。螟螣欲伤禾黍秀，鼋鼍尚快波涛风。谁驱天际乱云墨，且放山巅晴日红。有酒亟来相就饮，流光一去大江东。
宋-郭印-《和余时升周子美江雨有怀雨不绝诗韵各赋一首》@檐前万点落珠玑，乳燕梁间嫩学飞。水汇百川人迹绝，苔封三径马蹄稀。田塍湓溢禾生耳，薜荔芊绵垣有衣。江上何偿表兴尽，却乘新涨棹舟归。
宋-郭印-《和喻迪孺郎中春日书事二首》@春风不入鬓边青，羞逐儿童趁晚晴。花欲近人颜色好，鸟来窥户语音清。钩帘静院山相顾，散策高亭月共行。自断穷通天已定，休劳占数向枯茎。
宋-郭印-《和喻迪孺郎中春日书事二首》@人间春思漫纷争，祗把新诗唤晓莺。妙处镌镵应鬼泣，醉中挥洒自风生。谁知雅道当今绝，独与骚人并驾行。尺纸飞来光照夜，小窗申诵到参横。
宋-郭印-《和渊明韵赠耕道》@游从无俗调，我辈钟此情。高谈傲羲黄，岂复念功名。嗟哉夸夺子，役役劳其生。得失动中怀，宠辱多自惊。形化心亦尔，阖棺竟无成。
宋-郭印-《和元汝功登城有感》@荒城缘蔓草，峭壁累咸鹾。山木秋尤少，江云晚更多。寺乌千点集，塞雁一声过。锦水归心切，渔衣负绿蓑。
宋-郭印-《和元汝功江皋感怀》@奸谀同一辙，举世谁与归。溪山有佳趣，此乐知者稀。悠然远罾弋，鱼潜鸟高飞。不作无根云，苍狗变白衣。使君见几早，万事已觉非。拏舟漾清波，策杖登高崎。逍遥兴未已，烟霞收夕霏。身从麋鹿游，心与尘垢违。惜哉经纶手，把钓渭水湄。冷眼笑纷纷，甘贻肉食讥。强敌犹张王，屠灭烦天威。要取虞渊日，咸池浴明晖。愿君投缗竿，风云起苔矶。雍容坐帷幄，密勿旋枢机。莫学西山卧，穷年空采薇。
宋-郭印-《和元汝功江楼待月》@危楼百尺閒临水，玉宇无云天万里。悠悠山月涌晴空，举头拭目增欢喜。鱼龙何处深避藏，影落澄江清彻底。欲揖嫦娥上广寒，古来遭遇应无几。吾心空洞与物齐，视我如人人如豕。那堪河岳尽播迁，富贵功名心已死。世衰俗薄异炎凉，只有高人兴味长。此时此乐何不赏，瞥眼馀生飞电光。
宋-郭印-《和元汝功晚凉城上》@潜鳞思纵壑，倦羽欲归林。平生山水兴，过眼必登临。况复西风来，天云布层阴。残暑退十舍，新凉直万金。寒光流素魂，远碧露危岑。高士感时节，忘言发幽琴。子期不可作，天地知吾心。林木为之振，人间无此音。诗成寄孤客，清飙一披襟。会当逢好景，藜杖去相寻。
宋-郭印-《和元汝功元日感怀》@时少喜节物，常恨春来迟。而今新年至，怀抱不胜悲。儿童荐椒酒，未饮增长欷。陕洛果何罪，半世戎马嘶。坐令冠盖流，星散鸟择栖。回头望乡国，泪雨秋恓恓。我公关中豪，志气青云齐。誓当剪豺狼，不复问狐狸。夫何丘壑间，从事酒与诗。烟尘要一扫，櫜弓卧鼓鞞。天下维泰山，置器安不危。廓廓大丈夫，功勋千载奇。
宋-郭印-《和元守中秋月夜韵》@曩为痴儿未识月，夜明唤作山阴雪。翻笑老人立其下，皓彩亭亭映华发。晦朔弦望总不知，三五那能问盈缺。有时暮宿招提境，插天不爱金银塔。壮年观览稍好奇，眼看绝景一何稀。中秋玩月定忘寝，往往连夕追轻肥。欢呼共吸杯中影，旋瞻宝镜天边飞。欲速嫦娥下霄汉，论心执手与同归。老来爱身如爱国，暑气蕴隆惊吏酷。况当夔子瘴疠地，白露溥空尚蒸溽。可怜今宵月色凉，滟滟寒光满坑谷。不论贵贱及富贫，茅屋朱门皆变玉。我亦乘兴上层台，但无佳客同尊罍。坐久归来略假寐，床前见月枕还推。不知此夜为谁好，一曲长歌动九垓。人生穷达何足算，但把馀龄付酒杯。
宋-郭印-《和元守重阳和韵》@空樽独把送斜阳，九日何忧酒中伤。客里吟情尤寞寞，梦中归意亦茫茫。枫飘丹叶随流水，菊吐黄花犯早霜。惟有坚心松柏在，四时不改色苍苍。
宋-郭印-《和曾端伯安抚劝道歌》@保形保生保命，戒色戒酒戒茶。夜气若要长在，晚食尤宜减些。养心莫如寡欲，存诚唯是闲邪。辨得天清地浊，吞取日精月华。寒灰便是发焰，枯根立可生芽。学者舍本逐末，病眼执著空花。罔穷圣道一辙，徒诵丹书五车。正似炼和金矿，何殊嚼蔗吞查。不知达人到此，元始浩劫为家。燕坐能事毕矣，行遍海角天涯。鉴明不受微垢，玉洁靡见纖瑕。视轩冕如桎梏，弃财宝若泥沙。曲江一轮秋桂，岂容雾掩云遮。盘旋火龙水虎，和合阴汞阳砂。真身自然腾化，驾凤高凌紫霞。哀哉傍门小法，作用千种参差。个个辛苦无成，白首空自悲嗟。
宋-郭印-《和曾端伯安抚养生歌》@大道靡涉多歧，迷涂争求捷径。采御未免摇精，道引止能祛病。服食一藏偏强，烧炼千金或罄。纷纷小法小功，往往匪清匪净。那知反照内观，专在致虚守静。况始生之神气，即本来之性命。源深其流必长，根固其叶斯盛。刳心自契真空，减息终成大定。谓虚固苛集道，非睿不能作圣。夫人受中以生，惟我独得其正。斡旋天地之机，提挈阴阳之柄。每嗟坐禅学佛，有似磨砖作镜。聚块积尘非理，槁木死灰失性。直须大用见前，方是真仙究竟。不生故能生生，古语由来堪听。
宋-郭印-《和张方回西湖二首》@房公巧栽植，花发四时春。有竹能环水，无风不动苹。人亡留粉像，客至谢红尘。梅柳年年色，相看白发新。
宋-郭印-《和张方回西湖二首》@丛篁深翳景，草木未知春。晴漏林间日，寒生水上苹。萦纡通邃径，寂历远嚣尘。更渡长桥去，无边物色新。
宋-郭印-《和赵茂州即事六首》@千岩万壑最幽深，玉垒西边古茂林。仕宦不妨真大隐，风流无伴只孤斟。多情竹色朝侵几，适意松声夜入琴。莫道使君无一事，每劳幽思发清吟。
宋-郭印-《和赵茂州即事六首》@边城赢得自由身，富有江山岂是贫。水榭晴云来几席，月庭香雾湿衣巾。已邀松竹为三友，更列图书作四邻。不会世间机巧事，无思无虑乐天真。
宋-郭印-《和赵茂州即事六首》@人事都无喜宴安，懒於喧处竞追攀。惊残午梦风推户，压尽炎威雪满山。无主岩花时解笑，近人林鸟亦知还。应怜朝市区区者，方寸何曾顷刻閒。
宋-郭印-《和赵茂州即事六首》@官居閴寂似僧居，坐卧行藏行自如。爽气逼人千亩竹，清风满室一床书。心游淡泊能调马，意绝贪求岂羡鱼。即此便同三径隐，未须投绂赋归欤。
宋-郭印-《和赵茂州即事六首》@前世愚夫哂邓通，即山鼓铸死饥穷。贪名勿羡青云士，守道甘为白发翁。日月奔驰驹过隙，乾坤跼蹐鸟居笼。反观自有超然地，能使渊明立下风。
宋-郭印-《和赵茂州即事六首》@所欲谁能矩不逾，人生七十在须臾。纵横窍鄙张仪诈，怀卷终思宁武愚。幸有精神延短景，了无才力夺雄图。手提造化非难事，井底寒蛙祗自居。
宋-郭印-《和赵彥和祈晴》@灵宇祈昭霁，还车已报晴。高空开旷荡，远树见疏明。踊跃增行旅，歌谣遍耦耕。今年书大有，香饭亦炊秔。
宋-郭印-《和仲长统诗二首》@造化一机，乾坤一壳。死生虫臂，胜负蜗角。达人於道，混混殊俗。瞽非丧明，刖非卞足。贼生户牖，祸徵帷幄。聚蚁贪膻，飞蛾赴烛。弹雀以珠，抵鹊以玉。丧精失灵，皆由多欲。命也天齐。愚夫自促。
宋-郭印-《和仲长统诗二首》@致虚守静，其术至寡。有相皆虚，无物不可。包藏寥廓，该摄细琐。出入隐显，妙用由我。九天匪高，九地匪下。驾鹤周游，鱼鱼雅雅。焚荡三彭，性空真火。大道甚夷，学孝僻左。发车推辕，舍舟摇柁。五金八石，残生炉冶。
宋-郭印-《和仲明举幽居》@薄游心已倦，幽筑兴何长。夜雨千畦菊，春风五亩桑。鸡豚还自乐，人我亦相忘。黄卷皆吾友，何忧日面墙。
宋-郭印-《横翠堂成与诸公落之蒙贶佳篇不敢当也谩作数》@何处无奇观，隐显随所遇。事有幸不幸，邂逅元非素。招提枕山趾，出郭才数步。高亭齐浮云，杖策邀我屡。西厢偶徘徊，屋敝惊颓仆。穴壁试一窥，似觉万景聚。同来老先生，错愕喜相顾。明朝便鸠工，栋宇更寻度。华堂不日成，杂沓千山赴。落日下层巅，寒烟笼远树。乾坤发秘藏，物象争呈露。烂赏良未能，草略杯盘具。群公意尽欢，韵语各吟赋。和气回阳春，篇篇奏韶濩。堂以横翠名，夸诧盈道路。人材何异此，用舍得其趣。渭滨一钓夫，起为周室辅。皇皇鲁真儒，终以不合去。圣道奚加损，山亦无新故。废兴适然耳，万事成感悟。
宋-郭印-《红梅》@姿韵清高自一家，不将夭艳唤蜂衙。冲寒万木浑无叶，回暖孤根独放花。要与雪霜争皎洁，肯随桃李趁繁华。更看结实调羹在，疏影寒香未足夸。
宋-郭印-《胡夫人挽词》@士夫惜名节，楚楚空衣冠。宁如武陵孀，守义人所难。哀哉祸变仍，归棹危狂澜。至诚泣苍穹，双榇果平安。阶前三珠树，岂但馥芝兰。科名一一收，平步籋广寒。方为反哺乌，风木悲珊珊。庆吊一何遽，闻者鼻辛酸。千年懿德馨，翠琰立巑岏。英灵满乾坤，莫作长夜看。
宋-郭印-《怀莫少虚》@把酒论文处，操觚草奏时。清宵仍梦到，白日更心驰。北阙山川邈，西风岁月移。归期今已缓，两地一相思。
宋-郭印-《积雪》@一夜萧萧洒竹声，漏水未残天忽明。初疑落月照东荣，树鸡乌鹊纷纷惊。起来积雪烂中庭，窪隐污秽悉已平。海水飞波上栋甍，万瓦堆盐一尺盈。此身恍若游天京，银楼玉阙争峥嵘。仙人想见冰霜清，园林草木皆瑶琼。尊中有酒且细倾，农家活计在深耕，明年岁事欣已成。且把赋馀养残龄，天边日望陨欃枪。
宋-郭印-《计敏夫送酒四壶有诗和之二首》@万象森罗总是诗，神机一动即天随。寒梅把酒真游戏，妙意纵横十二时。
宋-郭印-《计敏夫送酒四壶有诗和之二首》@何须著意苦吟诗，未动毫端万景随。千载骚人还把手，谁云陶谢不同时。
宋-郭印-《既为谊夫赋坟庐诗乃蒙和韵再成十首为谢兼简》@秋萤腐草化，芝菌出枯朽。形质但变迁，中有一物久。
宋-郭印-《既为谊夫赋坟庐诗乃蒙和韵再成十首为谢兼简》@大道无关键，人人悉可窥。超然明日用，了不碍云为。
宋-郭印-《既为谊夫赋坟庐诗乃蒙和韵再成十首为谢兼简》@伏羲画卦后，文字积丘山。谁知圣人意，要妙唯一言。
宋-郭印-《既为谊夫赋坟庐诗乃蒙和韵再成十首为谢兼简》@仲尼作六经，中遭秦火厄。毕竟不可磨，尊道而贵德。
宋-郭印-《既为谊夫赋坟庐诗乃蒙和韵再成十首为谢兼简》@黑白未分时，几人知北著。一著只这是，为子说崖略。
宋-郭印-《既为谊夫赋坟庐诗乃蒙和韵再成十首为谢兼简》@忘机海上游，鸥鸟下为侣。入山莫怖畏，猛虎即是汝。
宋-郭印-《既为谊夫赋坟庐诗乃蒙和韵再成十首为谢兼简》@法法本来空，无垢亦无净。直向异类行，何曾失正性。
宋-郭印-《既为谊夫赋坟庐诗乃蒙和韵再成十首为谢兼简》@漏泄春光处，山寒已放梅。痴儿元不识，须待百花开。
宋-郭印-《既为谊夫赋坟庐诗乃蒙和韵再成十首为谢兼简》@相逢无间隔，万里一天风。与子元同姓，何劳问祖翁。
宋-郭印-《既为谊夫赋坟庐诗乃蒙和韵再成十首为谢兼简》@辩嗟孟轲劳，清笑伯夷隘。秋毫满六虚，须弥藏一芥。
宋-郭印-《寄冯当可》@合散真堪笑，回头迹已陈。交情元共月，乐事不关春。委俗终违已，躭经亦醉人。行藏随所遇，了此百年身。
宋-郭印-《寄何修撰》@向来只欲返荆扉，老大趋时意颇微。官路波涛犹汹汹，家山桃李自依依。刳心拟出阴阳表，委质难逃造化机。寄语当年蓑笠友，樵渔素约敢相违。
宋-郭印-《寄王褒伯和明举韵二首》@天涯初得子，气味巧相如。地远频劳梦，心通少寄书。月亭空想像，风阁屡踟蹰。别后无穷意，相逢只挽裾。
宋-郭印-《寄王褒伯和明举韵二首》@会面知何日，愁怀待一舒。吾曹皆委运，世事勿论渠。故国有乔木，先人无敝庐。岷山思共隐，此计孰云疏。
宋-郭印-《见墙间竹影拟而画之终不近也》@东墙才过午，写此此君真。日翳倏无迹，云开俄有神。因缘咸自尔，形似竟谁亲。笔墨有非伪，天公恐笑人。
宋-郭印-《剑篇次元汝功韵》@阳金为魂阴为魄，百炼宁容垢腻蚀。出匣风云凛凛寒，观者堵墙皆辟易。发硎利刃思一试，佩刀匕首都弃置。鲸鲵戮尽四海清，英豪始慰平生志。长河乔岳暗风沙，高山大泽蟠龙蛇。君家自有尚方赐，不须嫉世空吁嗟。操舟渡江勿虞破，中流斩蛟平地过。天下苍生奈若何，安石且起东山卧。
宋-郭印-《閒看佛书》@金仙入汉梦，始闻佛法东。梁武好尤笃，上下争尊崇。寻译到李唐，伽蓝栋宇充。煌煌五千卷，披读未易终。楞严明根尘，金刚了色空。圆觉祛禅病，维摩现神通。四书皆等教，真可发愚蒙。我常日寓目，清晨课其功。油然会心处，喜乐浩无穷。寄语看经人，勿堕文字中。
宋-郭印-《閒中打睡》@永日无一事，何妨白昼眠。是中有佳处，心形每自便。六用不能行，根尘都弃捐。非醉亦非迷，神守得安全。古人曷诃责，盖欲绳其愆。粪墙斥宰予，便腹嘲孝先。我则异於是，一息养绵绵。魂梦既已无，中扃绝万缘。不游华胥国，真乐侔乎天。要学希夷子，且作地行仙。
宋-郭印-《閒中读易》@圣人阐性命，易书所自作。要令末世士，悟取先天学。俗儒何纷纷，私意妄穿凿。或被阴阳拘，或遭象数缚。执一以为真，盲夫妄扪摸。我尝皆过眼，去道转辽邈。粤从探释氏，奧处窥其略。返照日月久，豁然生妙觉。八卦未画初，玄门启关钥。向来百家言，尽把束高阁。
宋-郭印-《将归》@两载春风客，翩翩忆旧栖。林深喧鸟雀，水暖乱凫鹥。到处宜倾榼，逢人数杖藜。荷花难负约，飞语报云溪。
宋-郭印-《金仙道中徒步》@路经新雨滑，山带宿云昏。草履吾家物，相将过别村。
宋-郭印-《金仙道中徒步》@欲税肩舆未得休，且凭竹杖到山头。疏林向晚投归翼，满目寒烟酝客愁。
宋-郭印-《九日诗》@去年今日好，在家作重阳。佳菊嗅金蕊，浊酒篘琼浆。妇子相提携，江皋步晚凉。颇思一远眺，平原欠崇冈。今年九日恶，踆踆走路傍。即无新酿白，岂有半开黄。老妇与弱子，千里遥相望。登临眼虽饱，四顾断人肠。自怜如浮云，天风久飘扬。世间功名梦，一枕犹未偿。而此蒲柳年，糊口落四方。五斗计何拙，饥乌谋稻粱。况复事尘土，险艰皆备尝。家有二顷田，可耕亦可桑。赋租愿少镌，翩然归故乡。
宋-郭印-《九日同诸友游丰乐院翠围亭槛前竹树蓊蔽命僧》@筑亭邀青山，眷此幽意深。十年废扫除，木拱竹成林。客来眼生翳，不惜斤斧寻。丁丁度馀响，几席延嵚崟。一掌开平川，双鬟出高岑。初疑白日晦，坐顷失繁阴。虚壁荡晴影，耿耿明衣襟。是时菊花节，悠然副登临。残霞映夕酌，幽籁随清吟。人情异晨夕，山色无古今。世间诸法空，通塞本由心。勉挥金宝剑，勿使茅苇侵。
宋-郭印-《九月二十日率赵彥和王平叔刘谊夫游栖岩寺彥》@少时苦爱山，藜杖春复秋。峰峦如佳人，一顾销百忧。野性不受羁，思与麋鹿游。失脚名宦场，冠缨络人头。州家费经营，心轮日万周。遇阴求少息，此身等蜉蝣。颇闻西山佳，往作半日留。小径开宇宙，彷佛规神州。万象几席间，云烟渺沉浮。同来三益友，清逸诗家流。相期老岩穴，委质巢与由。吾庐有云溪，拂袂行归休。
宋-郭印-《久雨》@乾坤冷气积，无日不阴雨。涔涔昼连宵，檐声暗砧杵。田间愁老农，道上泣行旅。首尾四周旬，泥深污后土。有时暂止息，无奈云仍聚。晴阳出复没，明灭见林莽。万事姑置之，所伤在秋稌。何岁无凶荒，中原尚豺虎。军食竟不充，馈饷尤艰苦。稽首望羲和，披阴照寰宇。
宋-郭印-《久雨》@四旬常苦雨，秋令叹先行。滴滴天垂泪，昏昏日翳睛。敢言频屋漏，深恐害粢盛。换甲明朝是，人人望快晴。
宋-郭印-《居官一首呈大受明举》@未有林泉分，红尘且强颜。最怜官舍僻，不羡野人閒。疏密门前树，高低城上山。偶逢佳客至，纵步得追攀。
宋-郭印-《康子思二诗有问道之意和其韵》@禀生太极本纯全，七尺身中豁一天。妙道高深从俗笑，至言微密向谁传。何须青简书勋业，赖有丹台集圣贤。诸子但论时世事，令人懒语益思眠。
宋-郭印-《康子思二诗有问道之意和其韵》@要作通天一大儒，措心寥廓未为迂。神机应变无多子，圣域知归不远涂。哮吼定应潜百痹，啁啾终是笑群雏。吾今欲觅衣中宝，活计须教一物无。
宋-郭印-《苦热和袁应祥用韦苏州乔木生夏凉流云吐华月》@旱魃难除遣，南箕未可招。安能飏双舄，飞去学王乔。
宋-郭印-《苦热和袁应祥用韦苏州乔木生夏凉流云吐华月》@山深隐{上鹿下加}麏，江寒乱鸥鹜。我欲从之游，形骸元土木。
宋-郭印-《苦热和袁应祥用韦苏州乔木生夏凉流云吐华月》@黄昏蚊扑扑，白昼蝇营营。天地一红炉，几人得聊生。
宋-郭印-《苦热和袁应祥用韦苏州乔木生夏凉流云吐华月》@桃源渺何所，不知有冬夏。堪笑市朝儿，炎凉争代谢。
宋-郭印-《苦热和袁应祥用韦苏州乔木生夏凉流云吐华月》@倚杖长松底，无风昼自凉。吾庐傍林壑，嘉木耸千章。
宋-郭印-《苦热和袁应祥用韦苏州乔木生夏凉流云吐华月》@酷热无从避，天风几日秋。寸阴不知惜，大火急西流。
宋-郭印-《苦热和袁应祥用韦苏州乔木生夏凉流云吐华月》@赤日烁行路，青天绝片云。安得一丸药，立返暍死魂。
宋-郭印-《苦热和袁应祥用韦苏州乔木生夏凉流云吐华月》@中扃自清凉，穿凿多门户。神凝一气归，陋哉勤纳吐。
宋-郭印-《苦热和袁应祥用韦苏州乔木生夏凉流云吐华月》@呼吸一寒暑，三界本无家。人间自火宅，未老发先华。
宋-郭印-《苦热和袁应祥用韦苏州乔木生夏凉流云吐华月》@古人夏造冰，秘诀从谁发。胸次斡乾坤，手中提日月。
宋-郭印-《苦热三首》@纖云都扫迹，烈日正燔空。人立洪炉上，鱼游沸鼎中。四山浑束热，一叶不吹风。屈指秋期近，清凉四海同。
宋-郭印-《苦热三首》@宇宙何蒸溽，山川久旱乾。浃肤惟汗雨，脱腕是冰纨。永昼固难避，终宵宁暂安。三农忧稼穑，无物可输官。
宋-郭印-《苦热三首》@南方炎瘴极，所见异平生。日月双风鞴，乾坤一火坑。泉源多少竭，官道少人行。却忆岷山底，萧然九夏清。
宋-郭印-《夔州》@夔子巴峡冲，风物异蜀境。城居版作屋，江汲地无井。四郊乏平原，冢墓缘山岭。人传蚯蚓瘴，俗饮茱萸茗。女妇尽背篮，老弱多垂瘿。试问何所因，食彼山泉冷。岩栖固不少，亦有长细颈。似闻此土人，其性皆悍犷。胸中忿畜者，甕盎成项领。是说理有之，云胡不自省。我来适夏初，端坐愁日永。况经六七月，官舍如沸鼎。有雨未沾濡，蔬茹空盘皿。清泉不敢吃，仅免河鱼梗。投绂归去来，吾乡等箕颍。
宋-郭印-《夔州元宵和曾端伯韵四首》@绮陌家家不下帘，花光世界总成莲。村歌社舞欢乎处，都道今年胜去年。
宋-郭印-《夔州元宵和曾端伯韵四首》@游子何须念故乡，酒酣聊发次公狂。人生行乐真佳耳，休苦栖心名利场。
宋-郭印-《夔州元宵和曾端伯韵四首》@华灯下上照楼台，无数银花一夕开。月色多情能助兴，游人去了却重回。
宋-郭印-《夔州元宵和曾端伯韵四首》@斗转寅初月正中，昏灯达旦九衢通。汉家祀事传来远，想见当时太一宫。
宋-郭印-《腊雪》@好雪还从腊日飞，空庭委积路淋漓。寒深闭户难延客，兴发乘舟欲访谁。没谷沉崖真快意，撒盐飞絮敢言诗。儿童诧见千山缟，来岁丰登定可期。
宋-郭印-《兰》@幽人纫为佩，不为香与色。秋菊暨江南，未可比君德。
宋-郭印-《兰坡》@梅花扫迹春无光，继踵惟有幽兰香。天姿冲澹谢朱粉，睥睨百卉皆优倡。高人采撷纫为佩，养之盆盎移中堂。微风馥馥来何所，一干鼻观尤非常。年来屡遭白眼笑，过而不顾夫何伤。深山穷谷遂真性，寂寞无人亦自芳。忆昔灵均滋九畹，贞洁内守甘退藏。众醉独醒隘八表，回视俗物都茫茫。我今日暮前途窄，握香不羡尚书郎。荒坡满植作知己，从兹身世两相忘。
宋-郭印-《老境》@怪来齿发日凋疏，坐阅春秋六十馀。鬓雪难消休把镜，眼花易发废观书。身边赖有三田实，世上须知一梦虚。只办此心赢造化，浮沤起灭不关渠。
宋-郭印-《类试院考校九月十日塔之八级中现宝光杨齐伯》@峥嵘大千界，等是菩提乡。昆虫暨草木，各放无边光。而况佛之觉，灵明亘十方。化身三昧火，骨节金弥刚。累累灿五色，珠玑斗斛量。宝传百世后，伽蓝深秘藏。锦官岌浮图，直上干穹苍。中有坚固子，示现尤非常。朝来八级内，明灯忽煌煌。胥隶走惊诧，观者即堵墙。初疑伏萤过，显没何微茫。继如两星出，左右争飞扬。是时霁雾敛，若木升太阳。傥非照耀成，不知果何祥。西南一都会，广开选士场。定应得奇子，归美报君王。
宋-郭印-《离三节镇日色正盛顷间云起阳乌不见终日清凉》@忽讶云峰合，浑忘暑气侵。垂天真有意，笼日岂无心。行旅人人悦，空山处处阴。更期头上黑，相送到溪林。
宋-郭印-《李文山书堂》@蓄书不能读，人以书簏方。譬如守钱奴，万镪空靳藏。读书不能行，虎皮质犬羊。诗礼假发冢，高言诬黄唐。我观古圣贤，道学甘膏粱。文字初未广，游心自得场。后人富典籍，洛诵日洋洋。唇腐无所归，白首徒悲伤。普慈群圃胜，中间敞华堂。本非挟册地，实筵罗豆觞。揭名意安在，诗板借辉光。斲轮如可作，试与一平章。
宋-郭印-《立春》@颇恨东风巧入帘，不论朱户与茅檐。青春处处为谁好，白发年年空自嫌。市酒岂能供燕笑，官娃无复问秾纖。强随儿辈追时节，菜压香盘未损廉。
宋-郭印-《立秋日出郊有感》@霁色千山晓，秋声一叶风。田原矜雨足，秔芋报年丰。甲胄三军解，车书万里同。黎元如永息，和义有深功。
宋-郭印-《栗鼻峡遇风》@平生知任运，一切听天公。身世浮江木，功名水上风。圣人齐觉梦，俗士较穷通。眼底无穷事，飞花本自空。
宋-郭印-《林下避暑》@行道遭三伏，流年当百殃。舌乾元少味，体倦不安床。逃暑少宽舍，沃焦无冷浆。时依乔木下，俄顷得微凉。
宋-郭印-《临都试院考校已毕诸公尚恨遗才勉作数语释其》@平时参与商，会遇何由缘。相从棘闱中，再见月之弦。欢然臭味合，言笑浩无边。论事快今古，谈玄贯天渊。白袍阅多士，灯窗极精研。所得乃溢数，无路能周旋。踌躇不忍舍，在野恐遗贤。我时职监视，日食亦千钱。一言为订正，少逭饕餮愆。譬如满盘珠，差择先光圆。又如采美玉，疵瑕终弃捐。兹事既不免，吾心白日悬。群公人中杰，行簉蓬瀛仙。愿开取士额，条画奏上前。
宋-郭印-《临流》@长江一镜净，岂但烛须眉。清光莹我心，双鬓任如丝。鸥鹭近人来，游鱼亦可窥。不把尘缨濯，身世两相遗。好观东去浪，昼夜无休时。学道正如此，到海以为期。
宋-郭印-《凌虚台》@高台收晚照，远思浩无穷。竹里清飚泛，山高翠霭蒙。九层平可上，一径曲能通。谁揭凌虚字，名浮亦未公。
宋-郭印-《刘谊夫见寄云溪之什用前韵》@閒情从杖屡，幽意满林塘。秋近气先冷，春来风自香。芷兰成佩玉，茅苇当雕梁。一念浑枯木，能随柳絮狂。
宋-郭印-《刘谊夫见寄云溪之什用前韵》@身堕樊笼里，心游浦溆边。晚风传牧笛，落日漾渔船。山接无穷树，江连不尽天。凭谁图此景，彷佛似斜川。
宋-郭印-《留客》@田庐欠过从，每与樵渔伍。胸中抱郁郁，舌在不能吐。佳客忽顾我，苦留终日语。林间喜徜徉，纵舌评今古。所具只村醪，水竹当笾俎。临去约重来，一笑便相许。
宋-郭印-《留宿田家》@迟落前溪水，田家借一椽。容身函丈地，阖眼湿薪烟。马饲牛栏下，人眠狗窦边。此行频窘涩，吾意亦安然。
宋-郭印-《留云安驿诗》@五日留山驿，尘无一点新。瓜虀惟有醤，曲米不成春。默坐深调息，狂吟枉费神。个中真趣在，略得自由身。
宋-郭印-《留云安驿诗》@孤馆幽幽一境清，昼长无事亦无营。睡频推枕仍重起，坐久抛书却再行。静看檐头蛛结网，细听屋角鸟翻声。閒边日月元如此，须信人间有赤城。
宋-郭印-《柳絮》@柳条初弄绿，已觉春风驻。而今二月尾，满路团飞絮。人生安足恃，忽忽朱颜去。飘零未肯休，萍泛知何处。见之动中怀，欲写无佳句。归来宴坐馀，悠然得深趣。
宋-郭印-《龙渊》@修竹不知数，云藏小渭川。宁沼经营初，观者日骈阗。耆旧为我语，中有一龙渊。时时见怪象，吐气如长烟。渔人或舣舟，樵牧不敢前。兹实总角时，耳聆父老言。相携示其处，止水涵青黫。沈沈不见底，似有蛟蛇蟠。我时心语口，龙岂居其间。江湖非不广，而此栖蜿蜒。有无未可知，疑信空相传。皇天傥困汝，时至须滕骞。沧溟可以家，一徙窟宅悭。变化作霖雨，涤荡骄阳愆。
宋-郭印-《龙渊二首》@蛰龙道已成，升降得自在。渊无百尺深，窍穴通沧海。
宋-郭印-《龙渊二首》@爪牙了不露，谁能见其踪。超然变化处，即此是真龙。
宋-郭印-《龙渊桥亭新成》@溪浅桥横趣自幽，坐来风色晚飕飕。寒泉有韵石间出，远水多情竹外流。地僻蛟龙时隐见，天晴鸂鶒乱沈浮。见闻总是吾家物，好景何须著意求。
宋-郭印-《芦簟》@炎方需此物，收蓄遍家家。致用同桃竹，劳工笑象牙。虽无花色丽，却见水纹斜。展卧南窗下，萧然兴莫加。
宋-郭印-《落梅》@春风著物渺无踪，草木勾萌处处同。唯有江梅都委地，只留青子调残红。
宋-郭印-《落梅》@名园探梅时，粉苞才半开。如逢姑射仙，偃蹇下瑶台。孤洁自天赋，肯听东君媒。别来今几日，雪片点苍苔。玉笛谁家子，喷月一声哀。可惜飞幽馆，不上美人腮。柳条忽萌动，春风原上回。芳菲已后归，百卉胡颜哉。转首鶗鴂鸣，殷红乱成堆。却来绿阴下，青子荐琼杯。
宋-郭印-《眉州太守刘公忽於池中获东坡所作远景楼碑乡》@东坡沦没文委地，艺圃书林荒不治。遗编禁锢学无师，木不从绳金失砺。高楼远景尚崔嵬，妙琢雄词非骫骳。几年困厄在污池，照夜寒光空水底。有如钟磬传不朽，壁间字字摇科斗。雷霆破蛰里耳惊，龙{左虫右戾}蟠泥神物守。丰城剑气异青黄，一遇雷公难秘藏。僵碑植立岂偶尔，文章政事两荧煌。旧俗千年蒙教化，濯以江汉暴秋扬。
宋-郭印-《梅台》@百花照春台，标名只取梅。道人宁拣择，聊记雪中开。
宋-郭印-《梅影》@斜斜曾向溪边见，淡淡还从月下看。那得世间三昧手，为君写出一枝寒。
宋-郭印-《明复作文房四物诗因用其韵》@锐精文字里，今古叹毛锥。职在中书贵，功因大手奇。楮君频借重，墨客最相知。绝迹头童日，麟经万世师。
宋-郭印-《明复作文房四物诗因用其韵》@琢就阴崖骨，良工用意勤。沼心初受水，镜面已生云。自比珪璋质，能成翰墨勋。千金酬重价，端石世传闻。
宋-郭印-《明复作文房四物诗因用其韵》@结绳嗟已远，书尺济斯民。汗竹功犹浅，香皮世益珍。廉方能洁己，舒卷解随人。一自逢毛颖，交情日日亲。
宋-郭印-《明复作文房四物诗因用其韵》@笔阵须鍪甲，轻烟久秘藏。犀文夸妙手，鱼腹验真方。制就玄圭象，磨成点漆光。东齐吾注易，谁遗一丸香。
宋-郭印-《明上人感棋不已作诗赠之》@未然一著最玄微，黑白分明会者稀。但向死中求活路，莫於平处斗玄机。势强失利缘轻敌，力困收功为解围。胜负纷纷成底事，不如完璧早还归。
宋-郭印-《陪程元诏文彧李久善游汉州天宁元诏有诗见遗》@四海岂无兄弟亲，气合行须同父母。相逢坐语忽移时，不觉朝餐辄过午。品评人物妙雌黄，议论邦家人覼缕。危言齰舌久自吞，幽愤填膺欣欲吐。字字珠玑落齿牙，篇篇锦绣裁胸腑。已惊大敌森戈矛，端笑羸师卧旗鼓。怜君风韵过诸王，顾我才情非小杜。何当再访南归僧，不耻更问西来祖。欲登塔级挽晴云，更试茶瓯泼新乳。平生识面有千百，屈指论心无四五。偶然流水遇知音，为抱焦桐弄宫羽。
宋-郭印-《陪元允大受游天宁寺三首》@炎暑何从避，城隅古刹幽。故人今再会，胜地昔曾游。云合天容暝，风来客意秋。归途催暮雨，回首不能休。
宋-郭印-《陪元允大受游天宁寺三首》@拉客游萧寺，徘徊及暮还。自非归沐假，那得片时閒。阅世真成梦，为官只强颜。老僧应笑我，何日远尘寰。
宋-郭印-《陪元允大受游天宁寺三首》@古人来会合，萧寺喜粗连。久坐频更仆，留言悉契禅。塔高延晚照，楠密易昏烟。欲去仍回首，西风为惨然。
宋-郭印-《陪元允大受游天宁寺诗》@寂寂禅林绕篆香，长廊古殿总虚凉。楩柟蔽日空交影，乌鹊驯除不乱行。灭想自成清净界，争机端作是非场。灼然祖意休生解，炯炯寒灯一点光。
宋-郭印-《彭公堂》@一瞻遗像起遐思，庆历风流想见之。政化宽平无后日，文词纯质似当时。溪山寂寂人何在，林沼依依泽未衰。堂共滩名俱不朽，十年清节斗星垂。
宋-郭印-《瓶水生数花须臾有蜂来集感而赋诗》@折花养瓶水，老眼聊自怡。案置须臾间，游蜂已著枝。嗅香起还泊，{瞢目换羽}{瞢目换羽}动天机。不知何方来，神速乃如斯。宇宙一气通，万类不相违。石虎没劲矢，竹龙化清陂。矧兹抱灵识，倏与吾心期。吾心未专寂，举念物先知。千生风轮转，都缘爱欲移。勉哉学坐忘，宜默同木鸡。无中产物象，显晦随所之。超然合大空，鬼神莫能窥。
宋-郭印-《普慈郡池板桥颓坏更为石桥》@莲塘十亩方，中作长桥渡。荒荒岁月老，烈烈风雨蠹。板面拆已穿，梁脊桡而腐。我来日曳杖，往往不能步。平生历险危，所至靡惊惧。唯持忠信行，似有神物护。但忧强童子，失足或颠仆。乃伐南山石，甃成如砥路。曾微十日劳，遂享百年固。怅昔用材力，其费一何巨。前人岂不思，袭旧终莽卤。作诗示儿曹，万事长要虑。
宋-郭印-《普慈学官何子固廨舍有溪月轩明复留诗用其韵》@碧霄桂影堕寒溪，赏心正与幽人期。凭轩一俯吟思发，雕肝镂肺成新诗。水流月出咸自尔，去来休论东与西。句中之眼落第二，纷纷名字俱人为。胡不反观自己月，照耀古今无迁移。有客问我月安在，天上人间总不知。光吞万象竟何有，一语诳人真自欺。我欲提此吹毛剑，戮尽丛林多口师。
宋-郭印-《七月二十八日蒲大受仲明举偶来会宿三首》@别袂无多日，愁肠已屡回。未便新舍稳，先喜故人来。忧国空千虑，忘怀但一杯。相看情意好，归辔不须催。
宋-郭印-《七月二十八日蒲大受仲明举偶来会宿三首》@少城能款曲，敝馆辱留连。未搅秋风思，还同夜雨眠。烟尘惊绝塞，草木验流年。斗酒君须醉，新诗看百篇。
宋-郭印-《七月二十八日蒲大受仲明举偶来会宿三首》@秋风今夕好，一笑偶然同。时事艰难际，交情会合中。青云浑作梦，白发也应公。拟卜栖山计，应为邻舍翁。
宋-郭印-《七月十三日对月小集》@露坐仍盘斝，澄澄夜色清。酒如君子厚，月似故人明。短舞天然态，长歌格外声。欢情殊未极，楼鼓发深更。
宋-郭印-《前十三章未见营创之意因成古风》@纷纷世间法，失得随所寓。有心不吾来，无以不吾拒。敝帚贵千金，穷阎封万户。或理先默定，畴能测其故。我生麋鹿姿，林壑所忻慕。抗志老渊明，早卜柴桑住。蓬门直清江，傍有万竹坞。捐金买寻丈，地主牢不许。往来二十秋，垂涎焦肺腑。谁欤诱其衷，百亩倏见予。云栖眇空明，似有神物护。物林两腋风，步武觉轻举。三径手自开，一一通幽处。取胜著新亭，揭名非苟取。遐光远山入，静听珍禽语。园花四时春，岸木千年古。昔也荆榛场，今焉琼玉府。清境世所无，金谷谁比数。再拜天之赐，从兹谢簪组。名宦空疲人，视此真粪土。
宋-郭印-《清水舖瀑布》@飞泉溅石落寒岩，更喜朝来一雨添。疑是玉姝离洞户，故垂千尺水晶帘。
宋-郭印-《邛州西岩轩阁陋甚抡仲知府舍人侍殿撰公来游》@鹤山争揽胜，此地独超然。秀巘修屏立，枯崖半屋悬。团云饶翠竹，鸣玉落清泉。自得高人赏，佳名日益传。
宋-郭印-《秋怀二首》@西风猎猎动天关，底事萦心拨弃难。夜枕蛩声连晓急，暮楼鸿影落江寒。遣怀樽酒浑消得，遮眼文书亦倦看。物理盈虚元已定，伤时何苦泪阑干。
宋-郭印-《秋怀二首》@窗户寒生不幕罗，无边愁绪费长哦。有情尚觉天公老，不饮争如月色何。岁序峥嵘双鬓改，乾坤离乱一身多。年来懒读悲秋赋，忍听商声入咏歌。
宋-郭印-《秋日即事八首》@巴山今日见清秋，河汉无声天际流。我亦乘槎问牛斗，此心刳尽一虚舟。
宋-郭印-《秋日即事八首》@风到秋宵特地凉，卧看斜月半侵床。来寒往暑谁能问，归燕宾鸿各自忙。
宋-郭印-《秋日即事八首》@浅浅溪流绿一湾，朝来拄颊看西山。凭谁与我驱风驭，飞上云烟缥缈间。
宋-郭印-《秋日即事八首》@篱边准拟嗅清香，菊蕊真同佛斋妆。屈指重阳能几许，夜来寒露已为霜。
宋-郭印-《秋日即事八首》@向来玉烛四时和，共庆秋田黍稌多。但得贫民同一饱，黄堂无事且婆娑。
宋-郭印-《秋日即事八首》@一片澄心似太清，浮云了不碍虚明。夜深人寂浑无寐，时听空庭落叶声。
宋-郭印-《秋日即事八首》@新筑茅庐古道傍，养成松竹可深藏。西风颇动归欤兴，不是悲愁赋感伤。
宋-郭印-《秋日即事八首》@自学心斋室久虚，年来破荡一无馀。春花秋叶非吾事，默坐焚香读道书。
宋-郭印-《秋夜》@萍梗何时定，愁怀与夜长。新秋犹逆旅，故国似他乡。老马频嘶草，寒蛩空殷床。思归不成梦，展转及晨光。
宋-郭印-《秋阴》@天宇秋云阔，愁多日日阴。山川相惨淡，物色自萧森。雁失空中影，钟沉风外音。分明含雨意，何事不为霖。
宋-郭印-《绕红亭》@燕脂新染出，剪刻费天工。叶少何妨绿，枝繁不厌红。绮霞当眼烂，风雨转头空。唯有亭前竹，青青四季同。
宋-郭印-《热》@落日暑犹剧，虚亭风不来。半身流汗雨，两耳聒蚊雷。扇手何曾歇，浆瓯未放回。畴能呼屏翳，一霎荡炎埃。
宋-郭印-《仁寿县后有亭余名之曰明远赋诗二首》@虚亭突兀枕崇冈，玉宇无风秋自凉。地阔群山争逶迤，天低远树立微茫。阴晴易辨云霞色，晓夕常吞日月光。我亦清心官事省，葛巾藜杖得徜徉。
宋-郭印-《仁寿县后有亭余名之曰明远赋诗二首》@小邦人物大邦同，万屋鳞鳞气郁葱。谁挈神峰离海底，幻将廛市纳壶中。垂帘拟学山阴画，飞舄难乘叶县风。举首穹旻才一尺，敢凭正直谢天公。
宋-郭印-《仁寿县治新开小轩以琴中趣名之用趣字韵赋之》@渊明识琴心，徽弦总不具。兴发时抚弄，悠然得真趣。杳然太古音，充满一切处。吾今琴亦亡，至乐随所寓。调此方寸微，物物尽和豫。一奏万化熙，再奏九功叙。大声越宫商，俗耳恐难喻。单父不下堂，阳春被黎庶。
宋-郭印-《三伏不热》@三伏元无暑，连旬雨复阴。朝朝閒旧扇，夜夜拥重衾。日晦浮云翳，天愁沴气侵。烽烟犹未息，一念一伤心。
宋-郭印-《三月三十日前人有诗云共君今夜不须睡未到晓》@风雨年年横，莺花处处残。衰颜随节变，幽兴与春阑。俗眼从渠白，孤衷只自丹。平生知任运，那复较暄寒。
宋-郭印-《三月三十日前人有诗云共君今夜不须睡未到晓》@三春浑索寞，百卉任摧残。有感诗频赋，无懽酒易阑。调和思玉烛，延驻仗金丹。难击西飞日，吾心一寸寒。
宋-郭印-《扫径》@阴森百亩林，所向无不好。俗客岂曾来，幽处通蓬岛。一色尽琅玕，坚润真可宝。天风时脱叶，满径堆残槁。适然宾客至，课奴先痛扫。要使吾心净，置之勿复道。
宋-郭印-《僧房午睡》@客馆饶秋思，僧房惬昼眠。纳凉仍古殿，濯热更清泉。得失浑关命，行藏只听缘。安能随世态，膏火日相煎。
宋-郭印-《山茶》@严冬能独秀，浑不藉春风。叶自经霜碧，花应斗日红。望中几眩眼，高处欲燔空。安得栽培手，移根向邑中。
宋-郭印-《山茶》@枯林独秀染胭脂，不使群芳次第窥。月桂殷勤来并色，江梅寂寞许同时。霜飞雪舞终难挫，蝶隐蜂逃各未知。折得一枝聊慰眼，儿童拍手误春期。
宋-郭印-《山斋》@我本丘壑姿，脱巾为谋食。随牒几推迁，铜章领岩邑。初期窃馀閒，焚香弄书册。文法何苦多，日力不暇给。讼纸秋叶翻，使符星火急。自怜拙追科，难复济繁剧。秋毫殊未试，直道聊抆拭。白眼已纷纷，丹心犹汲汲。要令四万家，实惠涓尘及。怒骂奚足云，此意天应识。西斋靓且深，於焉少游息。幽独谁相对，古壁苍崖立。高人喜过从，玄论挥八极。世情一笑休，欲语不如默。
宋-郭印-《山中九日》@信马幽寻惯，重阳未及家。清游贪翠巘，素约负黄花。纵目心先折，经秋鬓欲华。因循时节过，底处觅流霞。
宋-郭印-《珊瑚花》@彼美珊瑚树，扶疏着绛英。佳名为世重，贵相亦天生。日里颜尤耐，人来眼目明。贫家还有此，玉石谩夸争。
宋-郭印-《上李西美制置》@谛观天地间，物物无非易。有情洎无情，与我固真一。伏羲未仰俯，卦象已先画。乾坤易之门，神机尽开辟。周文鲁仲尼，传授何太密。古今元共处，心心印空寂。展编韦三绝，门人岂语诘。曾高本愚鲁，超然入于室。子思中庸篇，孟轲仁义术。于易初不言，此道皎如日。寥落馀千载，学者空陈迹。条叶竞寻采，几人撷其实。盘根有仙李，灵芽一枝出。衣钵自家传，独智探圣域。契兹三圣书，羹墙面相觌。雅怀亲炙愿，进退终跔蹐。达人具大观，胸次吞溟渤。斐章露肝胆，犹愧多言失。傥许接玄谈，平生事已毕。
宋-郭印-《上邵尚书》@康节名天下，流芳到子孙。素风门户远，皇极典型存。存邑纷戎马，十年辞帝阍。家艰俄茹苦，国难更堪论。上念长城寄，兵分细柳屯。紫泥颁诏綍，墨绖总戎轩。权重将军幕，忠求孝子门。江朝南海阔，星拱北辰尊。智勇张良足，诗书郄縠敦。边储裁冗蠹，邦本厚黎元。士仰苏天覆，人依赵日暄。势增师旅气，威讋虎狼魂。帐幄稽前箸，山河暂偃藩。精诚扶日月，谈笑整乾坤。贱子欣蒙庇，先君旧感恩。驾辕怜病马，投木笑穷猿。扶摇如可借，短翮待腾骞。
宋-郭印-《上巳曲水》@良辰元巳惜芳菲，一笑林亭挽落晖。圆吭高低齐献曲，浓阴远近密成围。縠翻细浪环池转，羽挟清觞傍席飞。不为不祥来祓濯，欲因流水送春归。
宋-郭印-《上曾安抚二首》@万口争称好使君，携持踊跃看朱轮。入门便洒随车雨，到处真成有脚春。鱼鸟一时生意气，江山千里有精神。大贤易镇朝廷重，巴峡穷愁要抚循。
宋-郭印-《上曾安抚二首》@圣门鼓瑟妙难窥，今日风流亲见之。五纪光阴惊电掣，一生忠孝仗天知。老庄座下须闻道，李杜坛边敢说诗。晚景功名非所慕，抠衣深喜得宗师。
宋-郭印-《上郑漕二首》@穷经好客旧时声，千载遗风见典型。忠孝家传心自赤，功名路稳鬓方青。傅岩欲作商霖雨，蜀道犹观汉使星。小益提封重试可，定膺锋召入尧庭。
宋-郭印-《上郑漕二首》@孤迹平生似转蓬，少而豪迈老羁穷。荣华路上黄粱梦，英俊丛中白发翁。身堕穷山三峡里，心随流水大江东。夤缘展翅斜阳晚，须仗扶摇一鹗风。
宋-郭印-《上政府五首》@王室当年若缀旒，片言戡定出奇谋。临机勇决千钧弩，济险优游万斛舟。掌上回旋皆造化，毫端千黜是春秋。虫鱼尽喜乾坤泰，宇县宁闻杞国忧。
宋-郭印-《上政府五首》@塞上烟尘永不扬，边民戌卒尽耕桑。抗言用武真非策，唾手扶危别有方。须信精诚能感格，由来道德本安强。恩沾动植知多少，天使千秋保炽昌。
宋-郭印-《上政府五首》@政和乙未对彤庭，袖笔曾陪四海英。三十七年浑梦境，六千馀里邈神京。大钧播物无垠际，小录搜才有姓名。屈指西南存者几，成都首县一孤生。
宋-郭印-《上政府五首》@三纪徒劳只疗饥，年逾耳顺已知非。行藏有定随缘过，功业无成与愿违。里闬傥能乘驷入，君门便欲挂冠归。交朋亲戚犹相庆，要看桑榆晚日晖。
宋-郭印-《上政府五首》@起家白屋忝为郎，俯视同侪道亦光。已幸十年纡赤绂，犹期一日坐黄堂。纷纷奔竞真成笑，兀兀蠢愚但守常。不是坤舆能厚载，敢干斧锧献猖狂。
宋-郭印-《少虚以中秋有月预作诗亦次韵矣而月不为出因》@兹辰阴雨霁，佳月望云端。彻灯不掩户，伫对清辉寒。嫦娥岂误人，出入由天关。天应怕镌镵，故将好景悭。坐久成叹息，邂逅一何艰。收视照肝肺，中有白玉盘。光明无与比，通昔梦魂安。君今先悟此，一笑定忘言。虽云形影隔，是心常往还。前诗非游戏，勿作绮语观。
宋-郭印-《少虚用前韵见贻仍答二首》@别君岁月多，万事皆非昔。天昏惨暮云，愁绪繁堪织。岂期成东邻，日造芝兰室。吟哦戒骚奴，挥洒惊墨客。犹嫌小伎耳，宴坐学欺魄。人间倏流电，悟此真良策。堂堂少林老，我岂得其骨。君来叩两端，一笑非言默。超然反其真，游子归故宅。玄机傥未领，对面千山隔。象罔亦何心，珠还赤水北。圣贤勿云远，謦咳常在侧。
宋-郭印-《少虚用前韵见贻仍答二首》@倦游思林泉，归梦空昔昔。田无二顷良，何以充耕织。古来贵公子，气焰熏王室。家饶数百僮，门走三千客。志满衅日生，坐使天夺魄。我今安下僚，幸进无奇策。空怀爱主心，但欠封侯骨。跃金恐不祥，守道甘沈默。岷山高峨峨，其下可卜宅。地灵云物秀，似与尘凡隔。诛茅存晚计，好在西岩北。每逢风雨夜，念此空反侧。
宋-郭印-《申夫人挽词》@凤去鸾随事可伤，唯传妇道式闺房。紫箫吹月元同上，宝剑凌波亦并藏。南涧苹馀空自老，北堂萱在为谁芳。幸哉有子遵遗计，外氏犹能谨祭尝。
宋-郭印-《师吉甫探梅二首》@花如雾中见，百念已恢槁。爱梅习气深，兴发霜冬杪。行行步江郊，恰似儿童小。荣枯能几时，日月疾过鸟。独立望南枝，村空人悄悄。何似东皇驾，今岁来不早。忍令瑶台姿，冷落群芳后。欲寄同心人，不折门前柳。
宋-郭印-《师吉甫探梅二首》@吏涂牛马走，未老颜色槁。归来隐木坰，富贵轻毫杪。前村梅树芳，点萼红犹小。问讯疏篱边，侧听迎春鸟。春工有先驰，一浣忧心悄。寒梢未粘玉，攀折嫌太早。吹香定重来，宿留严冬后。明朝韶景妍，更不齿花柳。
宋-郭印-《诗别杜安行赴合州守》@雁水分携后，悬悬二十秋。世路少青眼，人生易白头。况复遭乱离，长怀家国忧。是中欲倾倒，一面终无由。君从万里归，访我三日留。寒灯话平生，尊酒相劝酬。喜极感今昔，潸然涕将流。君行驾朱轓，我亦稻粱谋。努力尽此道，全身早归休。林泉遵素约，杖屦发清游。庶几践前言，毋俾猿鹤羞。
宋-郭印-《十二月十三日喜雪二首》@蜀雪古来少，天云今始同。霏微初带雨，凌乱更从风。练欲拖平野，盐疑撒远空。小民咸喜见，谁复怨高穹。
宋-郭印-《十二月十三日喜雪二首》@缤纷飞六出，景色兔园同。桂树非摧月，杨花不起风。布银成世界，屑玉满虚空。此地知丰乐，如何答上穹。
宋-郭印-《十七日夜当可同去非观月而子仪进道与仆皆不》@有过中秋色尚鲜，赏心未厌惜流年。琼杯不许三人共，桂魄难同两夜圆。碧落无云星避彩，清辉满座烛销烟。新诗唱罢应愁绝，影入珠帘照客眠。
宋-郭印-《十一月四日陪诸公游神泉南山院二十韵》@官閒访招提，偶作南山游。门前乔木阴，苍藤挂髯虬。野僧出迎我，貌古气且柔。相将入壶中，水竹净双眸。万竿团修翠，一溪皱横流。长桥翼方沼，彷佛疑行舟。角门通细路，崎岖上层丘。树色老欲暝，风声寒自飕。佛阁瞰澄碧，下有百丈湫。客言龙所邑，不受鱼与鰌。行行更小亭，罗坐得小休。石罅流清泉，甘冷无与俦。濯足夫岂敢，洗耳良末由。自怜山中人，十载冠压头。公檄听奔走，端似置书邮。惟有烟霞疾，沈绵未肯瘳。邂逅惬幽怀，落日尚迟留。五斗奚堪恋，十亩亦易求。要希陶渊明，投绂事农畴。超然傲尘世，知命复何忧。
宋-郭印-《时升见惠芍药三朵作诗谢之二首》@百花零落已成尘，闻道君家解击春。艳质娇娆应见惯，肯分粲者遗愁人。
宋-郭印-《时升见惠芍药三朵作诗谢之二首》@婢妾纷纷只谩争，美人后出更倾城。东君可是多情思，留取妖容作饯行。
宋-郭印-《时升咏雪禁体物矣而彥序复为之取韵尤严勉强》@朔风吹空高冈裂，忍冻幽人心似铁。今朝云色一天同，片片如簁堕浓雪。影摇寒水照曈曨，声泻黄芦听骚屑。涧谷凝时麕鹿死，园林压处桑偷折。乃知造物本均平，高下不论凹与凸。登临四顾浩漫漫，千村万落青烟灭。忆昔子卿使匈奴，不拜穹庐何勇决。漠北酸寒十九年，鬓须脱尽形容薾。故人今亦在穷荒，高风凛凛皆传说。鸿雁南来好击书，应念邦家五情热。
宋-郭印-《时升咏雪效前人体尽禁比类颜色等字率予同赋》@丰年真可必，时雪降今冬。飞霰纷纷集，同云羃羃重。炉深添炽炭，寺远隔疏钟。先压窗前竹，难分岭上松。画楼欺酒力，幽径灭樵踪。蓑笠看渔父，锄犁慰老农。穿檐寒正苦，布野润宜浓。梁苑思重赋，袁门想半封。龙沙犹张王，虎士莫骄慵。吾土端无恙，天公久见容。
宋-郭印-《食虾蟆诗》@虾蟆胡为亦水族，形貌百丑谁尔怜。天阴雨湿得快意，鸣声呷呷何嚣喧。才离泥淖矜跳踯，脚手那解高攀缘。一时蛙蛤结俦侣，纡青拖紫纷骈阗。渔童网罩入市卖，痱磊成串不论钱。有客殷勤劝我食，犀筹未下嫌腥膻。煎膏软玉定虚语，猘犬所伤或可痊。天生此物苦无用，污秽陂池宜弃捐。如何月窟亦容汝，时放馋口伤清圆。我愿蝈氏灰洒无噍类，免使成精飞上天。
宋-郭印-《史德修挽词》@世道交相丧，古风邈悠悠。真纯化浮伪，士俗日以偷。公生寂寥后，慨然跋前修。奧学穷根柢，高文谢雕锼。壮岁拾科目，回翔四十秋。孝弟可移官，所至人歌讴。处己务恬退，驰骛吾所羞。临民本慈惠，击搏吾所咻。俯仰无愧怍，言行何悔尤。邦符与使节，异乎人之求。可怜贪残子，快意乏远谋。报应捷影响，坐致无边愁。傥如西方说，宁逭铁围囚。不知公英灵，久矣清都游。
宋-郭印-《寿汤总领》@春色平分又六宵，天生良弼佐皇朝。豸冠凛凛周行肃，虎节煌煌蜀地饶。已喜月卿还旧物，更看斗极转高标。仁人自合超诸数，鹤算龟龄未是遥。
宋-郭印-《寿汤总领》@睿主宽仁遍九垓，西南总计属英才。一犁雨向田间足，万里春从天际来。洗尽疮痍凭药石，调成鼎鼐得盐梅。赤松有约应难老，未信人间白发催。
宋-郭印-《书怀二首》@奔走尘埃内，拘挛筦库间。是心能旷适，何地不清閒。有客劝投绂，无钱堪买山。尚怜耽寸禄，理乱亦相关。
宋-郭印-《书怀二首》@四十行将至，空怀晚岁忧。看书浑欲睡，照镜只堪羞。开口舌犹在，拂衣心未休。西风羡雕鹗，鼓翮占高秋。
宋-郭印-《书台》@崛起扶刘氏，兼资将相才。臣心虽自切，天命若为猜。古壁空遗像，荒榛只旧台。斯人今不见，落日更徘徊。
宋-郭印-《蜀州试闱登楼西山巍然可爱因用试举子股肱萧》@棘闱倦羁束，何异韝上鹰。突兀有高楼，寸目堪远凝。雨残空正霁，暑尽秋初澄。西山横一天，奇峰矗层层。素约念樵子，烟霞同曲肱。口腹在尘土，摆脱良未能。嵩岱久隔绝，氛霾尚薰烝。唯有岷峨秀，宇宙夸崚嶒。或怅碧云合，或瞻红日升。危栏朝暮意，拉君时一登。
宋-郭印-《双清亭》@凿开苍翠著幽亭，正取澄江一镜半。嘉木千章垂倒影，支流三道咽寒声。桥横古路肩相属，云衬斜阳眼自明。竹色波光交借重，照人心骨有馀清。
宋-郭印-《双清亭》@水竹两奇绝，客来安此名。那知污秽里，识得是真清。
宋-郭印-《爽襟亭》@西冈独上每舂容，天接危亭四面风。万室鳞鳞归眼底，一峰岌岌倚云中。地灵人胜风流古，石秀山回气象雄。曳杖频来无别意，喜观禾麦又年丰。
宋-郭印-《水仙花二首》@琉璃擢干耐祁寒，玉叶金须色正鲜。弱质先梅夸绰约，献香真是水中仙。
宋-郭印-《水仙花二首》@隆冬百卉若为留，独对冰姿不解愁。谁插一枝云鬓里，清香浑胜玉搔头。
宋-郭印-《说禅一首简刘韶美》@小知小见弄精魂，正似醯鸡居覆盆。茫茫大道绝南北，六通四辟初无门。不离当处遍高深，谁谓如天莫可登。世人聋瞶唤弗应，执热为火寒为冰。雷霆蟋蟀一窍均，观音不在耳边闻。
宋-郭印-《宋元绘挽词》@国家有祸源，王氏变新法。元佑壅其流，旧防无敢越。逮至崇宁初，阴霾蔽日月。溃彼千仞堤，横波不可遏。求言奸臣计，正欲阱豪杰。君时亦抗章，痛哭深论列。禁锢二十秋，著书忧愈切。缅观前日事，一一符君说。朝廷思大用，铜虎初旌别。使者复何心，吹毛听媒糵。皇天不慭遗，山梁遽摧折。七十五年间，飞电才一瞥。残编溢巾箱，光焰星斗揭。后人何酋酋，端不坠风烈。
宋-郭印-《宋正纪挽词二首》@振羽曾参上国鸿，偶飞不到广寒宫。诗书教子心尤切，孝友承家德自丰。一命未酬耽学志，半途何负摄生功。新阡郁郁今埋骨，想见哀吟万国风。
宋-郭印-《宋正纪挽词二首》@姻好通来十八春，酒杯诗卷最相亲。休心失约寻真侣，转首谁知作古人。庵畔松篁长泣雨，室中书史暗凝尘。我尝一访经行处，白日萧条倍怆神。
宋-郭印-《宋子渊有诗及性宗事用韵寄之二首》@还淳反朴似山农，与物相忘即大同。造理自超言意表，发机不离见闻中。批云切月能无事，转地回天别有功。公案见成何必举，请君於此嗣宗风。
宋-郭印-《宋子渊有诗及性宗事用韵寄之二首》@枯大寒岩但不春，直经千劫未为真。一门超邈难寻轨，万象森罗独露身。田地稳时行便到，工夫尽处见方亲。韩卢逐兔纷纷是，言语支离最误人。
宋-郭印-《送陈守》@惟昔号能吏，在公勤严明。挟兹来共理，教化日流行。堂堂陈汉州，所至树风声。四美出天性，早擅循良名。平心衡称物，敏手刀发硎。奸黠胆欲破，隐伏无遁形。千里归镇静，人神各安宁。爱物及鱼鸟，游泳全其生。舆言诵嘉政，不待三年成。房湖天下绝，好景无阴晴。退食来徜徉，风月搅诗情。修竹如君直，流水如君清。岂无宴赏心，对此乐事并。国步正艰险，天骄尚纵横。惜哉廊庙器，乃尔屈专城。瓜期忽忽来，岁月令人惊。车辙不容卧，去意一何轻。金陵一水通，当宁思豪英。况最郡守课，由来入公卿。君才森武库，可当十万兵。行矣佐中兴，力扶天柱倾。
宋-郭印-《送春》@春色忽随流水去，人间谁解绊风光。一声杜宇乾坤隘，万点飞花日月忙。道阻岂能游上苑，年衰无复梦幽塘。蜂情蝶意都萧索，难化吾心一寸刚。
宋-郭印-《送戴子厚赴张夔州之辟》@半世婆娑厌宦途，时危结绶计何迂。非干避地游巫峡，且欲从军捍蜀都。巴水秋深添别恨，金陵天近试雄图。平心勿管风涛恶，阴有神明巨力扶。
宋-郭印-《送董守》@房相风流远，寥寥四百年。西湖有陈迹，水竹尚苍然。公来刺是邦，鱼鸟亦安全。官閒得放旷，乐事踵前贤。亭台一增饰，草木发夭妍。瓜期秋风来，岁月惊翩翩。长桥淡孤月，老树含愁烟。赖有庞眉叟，送行赍百钱。
宋-郭印-《送杜安行东上》@忆初谋食广汉城，同时偶得三益友。心将金石许平生，但笑纷纷翻覆手。人言兄弟性稍异，朝暮追随祗诗酒。而今星散各参辰，空馀孤月照窗牖。少城咫尺有张侯，素书频得问安否。蒲节三月不厮见，梦绕锦屏山下走。更怜吾子别经年，幽怀郁郁无由剖。况兹来书又东去，万里严风吹马首。朝廷多事正求言，自负应云舌在口。力陈时策瘳邦国，肯与寒儒较先后。男儿立志岂寻常，要使高名齐北斗。一科一第奚足道，富贵浮云非我有。
宋-郭印-《送韩美成都大赴夔帅》@公来雪山重，公去雪山轻。少陵有是语，申言饯公行。公初来蜀时，豺狼浩纵横。剪除二三辈，百兽弭耳惊。坐令坤维地，众醉稍稍醒。仁风被动植，德泽覃幽明。咸云真使者，有眼未曾经。今将夔子去，方面倚长城。虽分阃外忧，三川难为情。岷山黯无色，锦水咽无声。政恐狐狸出，依然扰吾民。鄙夫为之言，汝曹且静听。我公非常人，夷夏知威名。平生活国心，须臾不少宁。天欲靖乾坤，平步公与卿。大摅康济学，引手援生灵。
宋-郭印-《送韩美成帅荆南》@何国不生士，汝颍独多奇。公於辈行中，玉洁了无玼。少年游宦场，英誉蔚四驰。郎宿争璀璨，使星胜光辉。去恶如去草，根本须芟夷。就义若就渴，事难必勇为。奸吏戢猛虎，良民抚婴儿。髦节已历试，人讶锋车迟。遗爱犹在益，去思今满夔。行行远荆州，迤逦近丹墀。深嗟鹢首东，孤猿失攀依。愁看巫峡内，江山气惨恓。但同此邦民，日日诵清徽。它年黄阁下，簪屦或收遗。
宋-郭印-《送计敏夫赴阙》@衣冠半知识，喜君天下士。奧学沧溟深，高谈风雨驶。胸中富经纶，忧国心屡痞。誓言排阊阖，开口献天子。时绌道不伸，倦怀归故里。盘礴曾几时，九天飞诏旨。春风饱征帆，一苇吴江水。见晚上应嗟，使华聊复尔。丞相君之甥，风流酷相似。彤陛看摩肩，笑谈销敌垒。君家有世臣，名实耀国史。奇谋付子孙，鞭笞馀马箠。行增前德光，更雪中朝耻。事成岂因人，碌碌焉能比。我昔缀僚末，高山日仰止。穷达两悬殊，星辰视泥滓。平生白眼多，君独挂牙齿。更须假扶摇，南溟将一徙。
宋-郭印-《送雷公达观赴召》@我观靖康初，尘氛蒙帝阙。君臣失上著，社稷几危绝。君时沉布衣，抗疏何悲切。言听豺狼诛，狐狸肝胆裂。铁骑稍稍去，佞谀归一辙。小臣更不容，排摈争媒糵。后来祸何如，欲语气先噎。七年坐闭废，口舌宜钳结。技痒不复禁，囊封仍论列。朝廷果召还，爱士如饥渴。魏阙心久驰，行色安可遏。江山阻且长，忠信自平达。露肘见天子，首荐经纶说。邦荣身亦荣，无愧古明哲。
宋-郭印-《送李去病赴召》@五岳四渎今异方，东西南北衣冠乡。巽维久挽六龙驾，江浙人物无遁藏。参井之区最遐僻，步武难依日月光。吾皇侧席伫贤俊，紫泥屡下勤搜扬。蜀士肯来天颜喜，一一引对罗周行。鸟群鸾凤夐超诣，台阁禁从森翱翔。君今再召欻幡改，爱主忧民心未忘。波澜浩荡江湖阔，忠信唯将一苇航。十年世故已熟讲，不到帝所难铺张。当今国病入骨髓，愿君审处囊中方。参苓芝术固美矣，瞑眩之药方为良。扁鹊名世解说死，华佗活人须浣肠。君其持此拯危急，祛除痼疾针膏盲。一身安荣岂足道，要与四海同康强。
宋-郭印-《送路守》@道衰世弥隘，俗薄人易骄。一为居所移，盛气干云霄。官曹出已下，俯视如僬侥。崇卑两悬绝，相望天壤辽。猗欤路汉州，冠缨早彯彯。亨衢快著鞭，壮岁亟乘轺。耘耕矜色尽，茂德日以昭。朅来西南守，拣拔自公朝。侯馆宾客富，平湖水竹饶。退食未为乐，鸾舆万里遥。赤子拊吾民，良朋遇吾僚。薰然四时春，草木无枯焦。明朝马首西，秋风更萧条。当宁方急贤，三旌副旁招。
宋-郭印-《送莫少虚赴省试》@莫君江南佳公子，才华秀拔春兰馥。少年意气壮虹霓，豪迈不入时人目。酒量逡巡百盏空，诗锋顷刻千毫秃。我从识面已忻慕，每恨往还心未熟。官同古雒岂偶然，一见相忘倒胸腹。谈道论文俱入妙，夜阑烛短频更仆。圣处玄微得我疑，君独心通如破竹。要将土苴活邦家，条上封章抵车轴。嘉谋谠议期见用，不学贾生空痛哭。行行提笔战春闱，箧中尚有三千牍。科名唾手真馀事，力转天回乃民福。当今公道青云平，忍埋光采甘沈陆。欲随君往路无繇，只欠双翰来插肉。殷勤别酒休辞醉，马已就衔车已輹。蜀山崎岖秦甸寒，屈指深冬到辇毂。焚舟计决携家去，努力加餐此为祝。
宋-郭印-《送齐侍者南游》@痴痴行脚师，要觅南方禅。不知未举足，罪过已弥天。三千大千界，当处本湛然。若作如是解，犹嫌堕一边。子今腰包去，慎勿求真诠。真诠不可得，往往成风颠。芒鞋纵所之，江山发清妍。得住且即住，饭了曲肱眠。
宋-郭印-《送邵公济溥赴省二首》@天府登贤策马东，似君人物许谁同。文章小技出儿戏，道德微言馀祖风。有路青霄元自别，无情白发向来公。平生酝藉唯经国，唾手先收第一功。
宋-郭印-《送邵公济溥赴省二首》@凛凛霜威扑扑尘，不堪晓骑送行人。云山万点远连蜀，烟树两行初过秦。风厚正能扶大翼，浪高端足化修鳞。圣君急士思调鼎，喜见寒梅漏泄春。
宋-郭印-《送王吉先兄弟赴试》@我闻乃翁学汪洋，曾游桂窟攀天香。青袍蓝缕穷益刚，更无黄金遗诸郎。大儿气质和而庄，腹有诗书言有章。仲子标姿何昂昂，颇闻论议生锋鋩。两君游戏翰墨场，乘风鼓翮相翱翔。飞上天庭仍引吭，俯视诸子如蜩螗。华煜煜，春扬芳，绾绶归来慰北堂，坐令门地增辉光。
宋-郭印-《送吴蜀州还朝》@达官视贫贱，辽绝间天壤。门墙奧莫窥，鼎茵恣居享。令行雷风前，气吐虹霓上。陋彼衡门流，挥斥同草莽。堂堂吴蜀州，浩气深涵养。毫端扫千军，胸次包万象。骄色尽耘耕，儒林植标榜。自怜爨下焦，亦值知音赏。方当出肺肝，晨夕趋函丈。金阙伫公归，无由挽轮鞅。拭目上岩廊，献纳摅忠谠。网罗寒畯姿，直道光吾党。
宋-郭印-《送友人赴省》@仲冬阴气积，严霜冻郊坰。居人犹念寒，子有万里行。此行勿云远，去路青云平。骅骝无蹇步，鸿鹄有修翎。圣明图治切，仄席用儒生。曈曨九门辟，纷袍集王庭。吾子富春秋，词学浩纵横。一吐经济策，唾手拾科名。秋风归故里，锦衣为亲荣。昵昵重离去，莫学儿女情。
宋-郭印-《送喻迪孺赴召》@志士居环堵，常怀天下忧。而况立王朝，为国当远谋。中原乱戎马，骚扰十三秋。宫阙翳草莽，井邑成墟丘。先生身补外，兴言泪长流。满腹贮经纶，寸丝殊未抽。篇章泄幽愤，山云为之愁。遂令寰海间，望治空悠悠。诏旨忽旁招，喜气扶仙舟。风涛照孤忠，轩陛需嘉猷。屈指在廷彦，如公实罕俦。片言傥遇合，男儿志愿酬。方今艰难际，皇祚若缀斿。百蠹尽扫除，群黎自歌讴。古来柔远人，莫先政事修。要当效甫申，岂但为枚邹。高堂有甲兵，千里归坐筹。赞成中兴功，踵迹商与周。
宋-郭印-《送赞可参议赴临安粹三首》@春水归舟疾，秋天去路高。乍辞王俭幕，行佩吕虔刀。畿甸略舒骥，海门须钓鳌。平生忠信在，枕席过风涛。
宋-郭印-《送赞可参议赴临安粹三首》@纷纷称别驾，天邑独为荣。日月光偏近，云霄路正平。几年留楚峡，一旦上蓬瀛。廊庙皆知己，弹冠意气生。
宋-郭印-《送赞可参议赴临安粹三首》@亭上衔杯日，江边掺袂时。一年浑共醉，万里各相思。老得青眸顾，心将白首期。青云如在手，故旧莫遐遗。
宋-郭印-《送张安国赴天彭司录》@骐骥服盐车，垂头困长道。苍鹰在韝絷，侧耳思秋草。忆昔初见公，衮衮一倾倒。平生仰止意，相逢恨不早。清辉粲景星，巨浸屹孤岛。徐榻未易解，膺门但频扫。公才天河倾，顾我乃潢潦。篠簜何足云，所贵会稽笴。鱼泳鸟云飞，气合无不可。岁月忽荏苒，何言赋离抱。彭城不百里，掺袂空懊恼。纠郡因多暇，时政亦丛脞。猾吏虎插翼，疲民叶振槁。邦侯待裨益，幕客要标表。咄嗟赞画诺，谈笑办纷扰。江山颇足娱，杯酒兴不小。搘筇恣清游，蜡屐纵幽讨。云烟入高躅，诗句出馀巧。升沉置勿问，道义端可饱。眼前多少年，难致淄川老。傥令班中朝，功业信不少。贱生宿所期，志愿惭未果。因公激壮怀，绿发岂能葆。还应最课绩，归步直青琐。
宋-郭印-《送张道从上行起复帅夔二首》@初辞丘陇重哀荣，旆卷春风第一程。帝委才猷专外阃，人推勇略过长城。孤忠炯炯能移孝，温诏谆谆遽夺情。三峡壶浆应满道，江山草木旧知名。
宋-郭印-《送张道从上行起复帅夔二首》@白帝层城统十连，肘联荆属阻山川。翠华久睠舟车会，紫诏先收柱石贤。雪净已通梁阁道，浪平空舣汉楼船。不妨腰絰登廊庙，典故先朝尚宛然。
宋-郭印-《送郑宣抚三首》@棹发嘉陵即帝庭，山川草木若为情。忠嘉但有三千牍，威爱犹传十万兵。天象共符虚右席，坤维一带失长城。西南所击安危大，何止雪山分重轻。
宋-郭印-《送郑宣抚三首》@凛凛风霜镇玉关，文经武略自优閒。蟠胸浩气吞云梦，盖世英名重泰山。忧国屡形诗句里，折冲长在笑谈间。四川父老攀依切，犹问牙樯几日还。
宋-郭印-《送郑宣抚三首》@朝路年来似弈棋，惟公出入倍光辉。昔时裴度临轩遣，今日曹参促诏归。蜀栈云横星骑动，楚江天阔锦帆飞。只应太史朝朝奏，迤逦台星近紫微。
宋-郭印-《送种守》@群峰逶迤来，落处如鼎峙。真仙凿盐穴，下引沧溟水。英气钟人物，衣冠何济济。古来陵阳守，贤哲多卧理。公分一岁符，治誉欻然起。铃斋清昼閒，山色入帘几。玺书换金渊，要踵前兄美。跨鳌烟云愁，十日雨不止。闻昔乃祖风，勋业照国史。尺箠鞭羌夷，奇谋付孙子。青云且遇合，未信朱轮柅。行观旧物归，一洗中原耻。
宋-郭印-《送朱仲远樊唐老趋阙奉大对》@充城环髡山，南岭独秀郁。何以获佳称，上有朱凤集。三载争一鸣，朝阳整云翮。今年二妙飞，好语哄邦邑。为言皆老苍，文采胜畴昔。其一出上党，其一出沛国。同声相呼和，深可调六律。长风送天衢，万里才一击。邕邕中箫韶，虞廷谁可匹。四顾啁啾群，挽首不能息。
宋-郭印-《送宗泰住成都正法院四首》@道人活计等虚空，城郭山林处处通。随缘应现水中月，万壑千潭一照同。
宋-郭印-《送宗泰住成都正法院四首》@几情但以俗眼观，妄义阿师取舍间。岂知片云不挂天，一来一去心长閒。
宋-郭印-《送宗泰住成都正法院四首》@少城衲子纷如粟，攘臂丛林空逐逐。忽然象罔得遗珠，契诟离娄何面目。
宋-郭印-《送宗泰住成都正法院四首》@师今携锡下孤峰，似闻猿鸟含愁容。胡不为言我常住，东西南北总相逢。
宋-郭印-《宿大明寺》@历览成终日，禅房处处深。野僧应怪见，俗客可幽寻。烟竹寒垂幄，风松静鼓琴。清谈不知寐，明月到天心。
宋-郭印-《宿古峰驿诗四首》@崎岖戴月上层峰，拟借空山一夜风。爽气袭人衾簟冷，炎天此地即仙宫。
宋-郭印-《宿古峰驿诗四首》@故移一榻就高峰，推户褰帷猎猎风。骨冷神清浑不寐，直疑人犯广寒宫。
宋-郭印-《宿古峰驿诗四首》@拄杖穿云到古峰，月高天净欲乘风。人间原有清凉地，好作茅茨一亩宫。
宋-郭印-《宿古峰驿诗四首》@夜半飞来海上峰，笙竽万籁奏天风。素娥相望如招手，欲驾神车上月宫。
宋-郭印-《宿觉空院用壁间韵寄王巨山》@度垅穿云十里遥，招提蹲踞乱山坳。地灵潜隐圣贤宅，林静俯闚乌鹊巢。高法岂从心外有，一真还向梦中交。世间出世元无别，尘俗纷纷不用抛。
宋-郭印-《宿香盖院》@溪横门半掩，日暮客来过。翠竹庵前密，青山阁上多。景宜閒里觅，诗向醉中哦。回首风尘满，明朝事若何。
宋-郭印-《岁寒堂》@草木摧枯尽，穷冬独后凋。坚姿工傲雪，直干上凌霄。烟色蒙高盖，风声涨晚潮。只怜桃与李，一向媚春韶。
宋-郭印-《遂宁县道中路平日炽》@赤日射平地，青天卷片云。汗流疑是浴，气烈正如焚。食鼎荷汤镬，舆衣蒙火裙。幸哉无内热，不使躁为君。
宋-郭印-《孙希汲出示所和杜允迪二诗因次韵并寄允迪以》@草木藏春柳报先，谁将苍驭快如鞭。夜中一雨知无价，陌上三农庆有年。玉糁寒林梅委地，浪翻平野麦连天。阴阳燮理非吾事，新岁调和岂偶然。
宋-郭印-《藤枕》@剡藤新织就，一榻共清凉。琥珀珍难得，龙头贵莫当。不辞拳石冷，宁羡锦囊香。梦觉华胥乐，神怡四体康。
宋-郭印-《提宫宇文朝议挽辞》@忆昔我弱冠，辟廱尾群英。公时少二岁，籍注国子生。同舍气味同，异姓而弟兄。厥后公筮仕，我亦猎科名。参辰不相比，邈焉笑语并。云溪既卜筑，来往数逢迎。玄谭入理窟，淡交遗世情。邑人敬二老，可为来者程。顷年我出使，公言勉一行。偻指解辔归，请当踵前盟。山颓梁木坏，闻讣恍以惊。迹公生平事，表里皆纯诚。居家简以肃，从官廉而平。应酬心地虚，不见喜愠萌。处顺悠然去，了无丝发惊。乃知学道力，坚刚老益明。天报良未已，诸孙何铮铮。回首丹旌路，风悲涕泪横。
宋-郭印-《题岑公洞》@岑公来避世，甲子十周年。夏屋虚岩豁，神芝结乳悬。木乔从昔种，香信至今传。学道能坚忍，何人不得仙。
宋-郭印-《题朝彻轩诗》@玉免夜夜明，金乌朝朝彻。吾身有神光，大千韬日月。
宋-郭印-《题独有堂诗》@俯仰天上下，尊称唯我独。无物亦无人，本来真面目。
宋-郭印-《题费氏清馀轩》@闻说南轩下，澄然洗客心。不风兰自馥，非雾竹常阴。檐影閒云过，棂光淡月侵。兴来谁与语，抚弄膝间琴。
宋-郭印-《题寒碧亭》@炯炯练千尺，苍苍玉万个。客来魂一清，四顾不敢唾。
宋-郭印-《题绝尘亭》@咫尺有佳境，何用山泽游。地偏尘自远，松竹鏁深幽。亭亭出危塔，湛湛俯长流。凭轩目一纵，骄蹇万象收。我来意颇适，坐对孤云浮。同心二三友，旷达亦罕俦。衔杯送颓日，随寓得所休。不知世间人，亦有此乐不。出处付身外，吾生可自由。他时傥乘兴，相伴只沙鸥。
宋-郭印-《题李彦泽紫云洞》@老李天中仙，一念人间世。簪裳四十秋，不取公卿位。星斗烂文章，日月悬忠义。缘断还帝乡，飘飘若蝉蜕。玉骨瘗高丘，乃其所卜地。山川暨草木，拱揖浮苍翠。向来峰之巅，勃郁蟠紫气。神物常护持，景色多秀异。郎君久慕道，泥滓唾声利。石洞琢青苔，万古开天秘。非关痼烟霞，稍欲远朝市。要栖老仙灵，以奉香火事。不知骑鲸去，尘宇宁俯视。洞兮既清幽，且尽人子志。
宋-郭印-《题三士轩诗》@独立未为真，万法皆吾侣。故於竹柏间，强名相尔汝。
宋-郭印-《题史元量芳润堂》@圣经杲杲日翔空，元与后学开愚蒙。著述成书不得已，令人诵习知吾宗。辞文旨远非外至，一一流出自胸中。如木有根水有源，敷荣浸渍乃无穷。此道含灵悉具足，圣人庸人心本同。如何异见立仁智，百辙千歧碍不同。寻枝逐派遂忘返，痴儿失路迷西东。岂无达者为拈出，抉剔众瞽刳群聋。史侯名堂深意在，眼悬明镜磨青铜。欲将妙义示当世，岂独用训垂髫童。我初闻之喜击节，心心相照密冲融。作诗粉饰虽赘语，要令万古还淳风。
宋-郭印-《题爽轩诗》@心澄气自爽，满目是青山。欲知拄颊意，一笑可忘言。
宋-郭印-《题宋公圭宿云轩》@趋名老鞍马，避世终山林。二涂各有蔽，贤哲多所箴。宋侯初出仕，逸足已骎骎。世路厌荆棘，翩然脱华簪。卷舍何自由，白云本无心。开轩资笑傲，霜筠绿阴森。床头有浊醪，壁间馀素琴。渊明久寂寞，千载得知音。
宋-郭印-《题苏村酒家亭》@下马穿桥憩酒家，小溪清浅蘸桃花。红尘咫尺如相背，独坐幽亭对落霞。
宋-郭印-《题苏庆嗣睡乐轩》@六凿森剑戟，一枕寄华胥。觉梦既殊辙，睡兮真乐欤。达人蕴大观，方寸包太虚。忧乐两不知，寤寐常如如。昔也蝶栩栩，今焉周蘧蘧。而於我法中，无欠亦无馀。以睡为乐耶，不睡宁悲渠。然则此轩名，无乃滞一隅。苏子笑而应，斯岂真吾居。飘流阅世故，早识心地初。今古一偃仰，天地一蘧庐。揭名聊尔耳，至言恐惊愚。
宋-郭印-《题谢园二首》@邂逅成幽讨，徘徊慰赏心。长江连远色，乔木借清阴。亭暗萝垂幄，林明竹散金。烂游须爱日，羲驭去骎骎。
宋-郭印-《题谢园二首》@林柯初脱叶，江国便知秋。雁过如将信，鸥眠不避舟。一丘终未遂，五斗祗堪羞。不有樽中物，凭谁破客愁。
宋-郭印-《题远色阁》@倚杖从容日未曛，望中一洗两眸昏。晴云放出千寻岭，乔木团成几处村。东去西来长道路，春耕秋穫换郊原。无穷物象相吞吐，妙趣谁知在不言。
宋-郭印-《天宁晚集》@僧寮便坐卧，触目兴何穷。庭竹留斜日，瓶花怯晚风。分无依宝社，心已脱尘笼。回首人间世，枯荣一梦中。
宋-郭印-《同神泉县尉游海惠院登三惠阁有怀汉州同官》@出郭幽寻偶一欣，初来犹未叹离群。谁知萧寺悬荒野，却有层楼插暮云。烟外遥岑仍隐隐，风边落叶更纷纷。天寒日薄牛羊下，绕树归鸦不忍闻。
宋-郭印-《同萧宪父明举联句》@今夕复何夕，邂逅得良集。云消夜气澄，月住秋空碧。南窗一樽酒，耿耿寒光入。浩然起长叹，矫首望东北。天涯清景同，谁谓关塞黑。踌躇反伤怀，衰草露虫泣。
宋-郭印-《酴醿阁》@春风高阁上，雪片又能香。琢玉全天质，施朱笑晚妆。梅花如许瘦，柳絮不胜狂。况此偏宜酿，逢人问酒方。
宋-郭印-《挽朝请大夫致仕李公词》@圣贤志於道，朝闻而夕死。回视名宦场，唾去如泥滓。高风既寂寥，士俗皆靡靡。倒行日云暮，漏尽不知止。遂令搢绅谈，进退为难事。二疏及渊明，千载几人尔。公生富贵中，习熟在纨绮。胡为总角时，嗜好异群子。爱视自天性，弗忍离步跬。治官即理家，所至功可纪。夫何不待年，弃绂休田里。定应早闻道，追迹前贤轨。杯深别墅春，舟漾清江水。园棋或赋诗，此乐真无比。优游二十秋，所得益多矣。临终更琅琅，视身如脱屣。洪范五福兼，於公未为美。志铭乃实录，便可当青史。
宋-郭印-《挽故杨叔强承事词》@家事毋关我，心君日日休。阴功归子息，贤德视交游。彝鼎千年古，图书一室幽。荣封胡不早，只许到郊丘。
宋-郭印-《晚春》@三月韶华破，东君谁送归。浮空新绿涨，舞砌乱红飞。柳絮风初定，桃花水渐肥。羲和无计挽，独立又斜晖。
宋-郭印-《晚晴》@朝来寒露重，旭日庆新晴。长空烟霭净，遥岑锦绣明。野竞农夫穫，路多游子行。岁事竟如何，且欲供粢盛。矧彼关外戌，仰哺十万兵。粮运傥不绝，因缘活此生。吾家有瘠田，努力事躬耕。宁辞畎亩劳，每作风雨惊。心期了租赋，敢望仓箱盈。耋龄无多日，妄意观太平。
宋-郭印-《晚望江南》@野豁长江外，人家各自村。水光秋蘸树，云色晚封门。引眺频搔首，行吟只断魂。可怜新月上，烟霭又昏昏。
宋-郭印-《晚意》@睡起书斋寂，疏帘独上钩。雨馀鸦噪晚，天阔雁横秋。物色供吟赋，功名叹滞留。兵戈今未息，回首不堪愁。
宋-郭印-《万松岭》@高岗立万松，晨夕鸣天风。法法如是说，应不负山翁。
宋-郭印-《王夫人挽词》@吁嗟兰德已云翩，空见佳城在九原。无禄久虚南涧藻，有姑谁慰北堂萱。苦荼独御安天命，曒日同归信誓言。诸子欲知遗恨事，陇头长听水潺湲。
宋-郭印-《忘机台》@物物皆有机，此发彼先知。试看弋钓子，鱼入鸟高飞。
宋-郭印-《忘机台》@累石成台如蚁垤，对此澄江千丈阔。舂轮旋转疾如飞，隔岸传声无间歇。风标公子镜中来，为我沙汀凝片雪。晚晴更是斜阳好，树外残霞红一抹。平生任运息机心，麋鹿可驯禽可狎。生憎智巧犯人为，激水翻车真太黠。君不见海上之鸥胡不下，当时妄念差一发。又不见汉阴抱甕用力多，区区反笑桔槔拙。我今与物既大同，积劫情尘俱泯绝。天机密契有谁知，强立台名太饶舌。
宋-郭印-《望雨》@秋杪阳光炽苦焚，了无阴翳彻朝曛。天公有意怜行役，乞与空中一片云。
宋-郭印-《未归》@宇县干戈满，何人不念归。死生虽有命，进退合知几。岩壑空摇颊，尘埃少拂衣。吾今同一辙，惭负故山薇。
宋-郭印-《闻车驾幸金陵二首》@强敌凭后极，神天亦恶盈。一人知顺动，四海望亲征。剑戟披霜利，壶浆夹道迎。此行如破竹，不战复三京。
宋-郭印-《闻车驾幸金陵二首》@暂驻金陵跸，乘时更北辕。六军思电击，万骑耸云屯。运协中天数，人欣太祖孙。重恢文武境，披莽立乾坤。
宋-郭印-《问汉守刘宝贤觅酒四首》@酒几於道少人知，乘坠俱忘即我师。身后虚名如胜此，陶潜李白更无诗。
宋-郭印-《问汉守刘宝贤觅酒四首》@不到房湖已数年，曲生风味想依然。使君酝藉真无敌，欲向樽中识圣贤。
宋-郭印-《问汉守刘宝贤觅酒四首》@村沽无复见瑶浆，苦涩酸辛已备尝。欲洗野人藜苋腹，除非金雁送鹅黄。
宋-郭印-《问汉守刘宝贤觅酒四首》@虽无斗量敌山涛，时复中之兴自高。醉里醒醒方解饮，勿将佳趣语儿曹。
宋-郭印-《问养生於曾端伯》@平生慕道心，荏苒岁月永。尠福未逢人，桑榆惊短景。使君蓬莱仙，天遣下尘境。讼简刑狱清，吏退文书省。诗锋秃千毫，量陂吞万顷。纵言及养生，大抵宗虚静。逍遥思虑空，恬淡声色屏。火透尾闾关，泉落崑崙顶。龙虎閒名字，安用分炉鼎。衰迟偶遭逢，踊跃真自幸。愿许燕閒馀，抠衣窃有请。半语为发药，醉梦一呼醒。庶几垂尽年，获与天地并。
宋-郭印-《无尽桥》@园林作佛事，施子不少吝。携筇渡一溪，华藏愈无尽。
宋-郭印-《无尽桥》@曳杖徜徉去，仙家洞府中。寒流清自绕，幽径密相通。著处亭皆稳，看来景不同。是名无尽藏，具眼悉和融。
宋-郭印-《五月十二日晚登平云亭得平字齐字》@路向林端出，云从屐齿生。山风迎夕起，烟树接天平。倚杖听僧语，窥檐待月明。幽禽知客意，时送两三声。
宋-郭印-《五月十二日晚登平云亭得平字齐字》@磴道穿乔木，危亭喜杖藜。郊原春树暗，井邑暮烟低。日没牛羊下，山空鸟雀啼。超然尘世外，身与白云齐。
宋-郭印-《五月十三日种竹偶成二首》@开拓无多地，栽培只数竿。云分千亩润，风送一窗寒。坐上清阴罩，墙边野色团。课奴勤灌溉，日日报平安。
宋-郭印-《五月十三日种竹偶成二首》@园夫扶出径，元是醉为媒。密叶疏疏理，纖根细细栽。卷帘斜日避，倚杖好风来。佳客如相顾，还能伴酒杯。
宋-郭印-《西台》@高台垂四顾，遗冢阅千年。烟树孤城外，云山落照边。峥嵘馀巨石，惨淡接平川。往事谁能说，凭栏一怅然。
宋-郭印-《蟋蟀》@秋虫推尔杰，风韵太粗生。衰草年年恨，寒砧夜夜声。轴閒催妇织，衣薄念夫征。谁谓心如石，欹眠不挂情。
宋-郭印-《洗竹》@林茂竹太繁，污秽在眼底。枯筠与弱干，兹辰为一洗。万竿何足惜，恶尽意乃已。其馀擢青青，玉立比君子。姿色秀可餐，莫道膏粱美。我来不忍去，日日对团绮。
宋-郭印-《喜晴》@淫雨何淹久，朝阳四望晴。云收山骨露，江落水痕生。豁豁知人意，欣欣见物情。天公因屏翳，勿使再纵横。
宋-郭印-《戏题睡庵壁》@自我观世间，色色厌逐迫。个中无尺地，漫不见阡陌。中有南柯游，未怕东方白。闭眼一榻多，开眼六合窄。弥明息如雷，非我门下客。觉寐两不知，偃仰有真宅。
宋-郭印-《戏投竹叶急流中》@戏投筠叶赴湍流，颠倒纵横不自由。我亦江湖飘一苇，千波万浪信沉浮。
宋-郭印-《下岩寺》@云安欣及境，小刹为徘徊。殿阁随岩展，轩窗向水开。僧虽持钵出，客自舣舟回。欲住无留计，幽怀亦畅哉。
宋-郭印-《夏夜喜雨诗》@夜坐飞蚊息，凉生户牖中。稍披风力快，俄听雨声雄。疠疫千家净，炎蒸一夕空。安眠知处处，端的谢天公。
宋-郭印-《闲中真乐》@人间富与贵，孰不羡王侯。静边细一观，何其劳且忧。去来风中云，出没水上沤。推迁无定在，秋毫非我谋。既仕知此理，官衢屡回头。今也衡门下，卧起得自由。随流任纵横，飘如不击舟。触处尽禅悦，俗乐宁可侔。死生夜旦耳，吾心有天游。肯学痴狂子，盖棺事始休。
宋-郭印-《宪司后园葺旧亭榜以明秀元少监有诗次韵》@烂漫烟光一目收，危亭葺就壮岑楼。三巴故国山川在，万古长空日月流。江水奔腾无昼夜，石田耕穫漫春秋。兴来筇竹随儿辈，径路平生不惯由。
宋-郭印-《相思寺迦叶佛脚迹诗》@巨迹相传岁已深，往来游客好追寻。谁知此足本非履，胡不返身求佛心。
宋-郭印-《晓》@客宵无一事，达晓梦魂安。窗隙檐光入，更筹漏水乾。田园终计决，游宦久心阑。懒起趋朝谒，从渠困马鞍。
宋-郭印-《挟仙桥》@一间犹未达，惜哉千种仙。我欲挟之进，俾见天中天。
宋-郭印-《谢道守董朝散腊日分惠采鱼》@腊日公塘命矢鱼，亲迂五马过康衢。分波短艇金梭疾，缀网圆鬐玉叶粗。滋味尽教沾掾属，割烹不独侑宾廚。从今下客休弹铗，不似冯谖恨食无。
宋-郭印-《谢友人惠菊》@黄金胜友惠然来，佳节相逢酒一杯。风味依依如旧日，只惊霜雪鬓边催。
宋-郭印-《谢曾帅养生诀》@人生不盈仞，中有天地机。哀哉蠢蠢群，沉湎无所知。六根乱尘境，一念落邪思。遂令至真宅，栋宇日颓隳。先生早悟此，寂照通幽微。真火下腾焰，灵泉上生肥。巧妙神明出，功深造化驰。每怜好道人，罗缕为指迷。鄙夫寻访久，肤浅得其皮。向来发关键，一扫杂学卑。五行识颠倒，八卦知推移。兔从月窟隐，鱼向天池飞。跃跃心自喜，扶老得吾师。何以报恩德，昼夜勤行之。
宋-郭印-《新开小轩晁子西有诗以韵答之二首》@平生栖息地，往往旋修筑。为怜双净眼，不肯受羁束。官居凿小轩，容膝盖已足。於焉得逍遥，风视聊自牧。廓廓乾坤大，冥冥鬼神服。是心不违仁，如种五穀熟。乃知穷且贱，未必不为福。朋僚饷新诗，句法惊小陆。秀色增云山，荣光发林木。何妨曳杖来，斯乐未敢独。清谈可以饱，岂但蠲烦促。非必酒与肴，佳客始能速。
宋-郭印-《新开小轩晁子西有诗以韵答之二首》@我无先世英，敢望燕台筑。譬如坎井蛙，拘虚徒窘束。又如鹪鹩巢，所寄一枝足。名不闻公卿，迹非侣樵牧。眼花鬓毛霜，黾勉作侯服。吏才固不高，民事亦稍熟。每欲思寡过，岂敢求多福。君公迟风云，行矣龙起陆。佳篇杂沓来，文绣被土木。坐令北窗下，不知有穷独。相逢一笑粲，语妙席自促。凭谁觅仙方，造酒逡巡速。
宋-郭印-《新浴》@新向兰汤浴，尘埃一洗清。振衣心自喜，出户体还轻。沂水当年乐，骊山往事惊。昔人因悟道，妙触永宣明。
宋-郭印-《虚舟二首》@浮游世界海，无心舟自虚。簸荡从滔天，不管风涛虞。
宋-郭印-《虚舟二首》@野航一逍遥，湖海意自足。翩翩犯斗牛，谁谓推平陆。
宋-郭印-《鸦》@劳生日日带烟归，绕树呼鸣择一枝。素月流天元未晓，何须半夜苦惊疑。
宋-郭印-《迓帅夜渡广汉》@负弩迎使车，暮涂颇忽迫。篝火灭还明，羸驽费鞭策。行行汉江漘，月照沙水白。登舟越惊涛，未济忽欹侧。可怜为升斗，性命鸿毛掷。人生谁贵贱，同是蘧庐客。敢轻千户侯，愿丐五亩宅。归共老农游，饮酣歌帝泽。
宋-郭印-《杨村道中偶晴》@童仆喧喧语，篮舆十里轻。雨收沙路净，溪涨石滩平。叠嶂千峰秀，残霞数道明。秋容谁可状，一洗客心清。
宋-郭印-《杨隐父新开竹轩赋诗遗之》@擢干傍东岗，穷年閟幽独。寒分渭水烟，莹矗蓝田玉。凿户清飚来，秀色鲜可掬。覉人初一见，洗尽尘土目。中心已空洞，劲节秋仍绿。相期老岁寒，荣粹从草木。坚姿恐为用，扶危度深谷。化龙生云雨，岂止鸾凤宿。
宋-郭印-《野亭》@□到幽亭上，萧然净客心。竹深风细细，柏古气森森。畏日背斜照，珍禽共好音。未能还小隐，即此是山林。
宋-郭印-《夜坐》@永夜不可寐，霜风恓北窗。一室何所有，书帙对寒釭。当今苦乏才，九鼎从敌扛。翠华尘屡蒙，南北分大江。有酒强排遣，饮湿难空缸。孙膑不再生，畴能死穷庞。肉食无远谋，狐裘正茸龙。我欲叩阊阖，钟以寸筳撞。理乱非吾事，忧心如是降。宴坐鸣天鼓，和声听逄逄。
宋-郭印-《倚楼》@官閒何所之，倚楼纵远目。田畴耒耜出，高下春雨足。人家有生意，慰我苦幽独。忆昨水沴馀，海气荡坤轴。蛟龙坼川原，舟楫造谿谷。禾麻安更论，未能保骨肉。有子易为食，何以厚风俗。上赖天子圣，诏书勤抚育。虽使发仓廪，饱岁实无蓄。郡县徒仓皇，论丁具饘粥。所救无几何，往往往沟渎。今兹气候正，逋民稍来复。楚风重祠庙，才归竞巫祝。此物岂有灵，焉能助丰熟。渺思济时策，慎择良宰牧。金缯斥诛求，教化行比屋。祖宗德泽深，万岁长沐浴。题诗起高兴，飘然跨鸿鹄。
宋-郭印-《檥舟》@袅袅垂杨岸，无人独檥舟。风波尝险阻，身世任沉浮。邃径中间接，寒溪左右流。冥心来宴坐，浩荡得天游。
宋-郭印-《亦乐堂》@君子素位行，穷通等寒暑。漠然随所寄，廊庙即环堵。姬孔彼何人，名德照今古。若以优劣观，此论吾不与。鄙夫晚闻道，行藏心自许。白发尚婆娑，青衫久蓝缕。鸡鸣意在晨，宁复问风雨。乐天夫何忧，贵贱同归土。
宋-郭印-《隐父见示和章再用前韵》@关西千户侯，分此霜根独。几年用幽意，列屋攒苍玉。如闻手自种，培养非一掬。高标邈何所，於焉识面目。验笑桃花红，眉憎杨柳绿。颀然立儿孙，挺操异群木。我尝听馀音，球琳响山谷。当约嵇中散，携琴此间宿。
宋-郭印-《咏龟》@泥涂曳尾行，自适幽閒性。不食本无营，畏人长缩颈。缅思风雨秋，污池乱蛙黾。尔亦水中族，胡为独沈静。异质天所赋，巢莲千岁永。见梦固不祥，多知慎所逞。
宋-郭印-《咏雪》@上天连日拥愁云，晓起联翩瑞色新。入麦未多三日雨，著梅先报万家春。兴来赖有乘舟客，喜极宁为闭户人。安得梁王相命赋，兔园避席少逡巡。
宋-郭印-《游大隋山》@我闻大隋名，梦寐犹记录。得檄天彭道，喜气和可掬。出城六十里，崎岖转江曲。山门忽斗上，危步依筇竹。崩石带烟云，异草罗涧谷。寂鸟下窥人，累猿时挂木。路穷才见寺，金碧焕双目。祖师古定光，灯冷无人续。开公生异世，大事如付嘱。僧言山长阴，朝暮云容蹙。兹辰为我晴，叠岫堆浓绿。虚阁倚秋风，一洗尘土俗。举手揖丹景，横身跨白鹿。十年劳问讯，亲到心始足。坐久烛渐微，借榻云间宿。山寒寐不成，窗外泉鸣玉。
宋-郭印-《游酆都观二首》@两汉神仙宅，千年道德乡。禅云连野润，巨柏亘天长。陈迹遗萧爽，高风接混茫。凝情丹灶冷，无处问真方。
宋-郭印-《游酆都观二首》@仙籍平都化，今晨喜一过。彩云空洞穴，古木上藤萝。龙势山盘转，禽声日咏歌。我来思际遇，亭下久婆娑。
宋-郭印-《游涪州普净院》@城郭欹斜建，人家高下居。扁舟挨古岸，别棹过僧庐。祠识伊川像，堂标鲁直书。惜哉横一水，游子亦来疏。
宋-郭印-《游金地寺》@山行无近远，绝顶是休程。度石篮舆怯，穿云履屐轻。林篁当路迸，泉水落溪鸣。更宿招提夜，寥然一境清。
宋-郭印-《游金地寺》@得得来幽寺，山灵为洒尘。谈禅饶释子，觅句让诗人。好癖疑惊俗，机忘始见真。平生丘壑志，舍此更何亲。
宋-郭印-《游灵泉寺》@人日访山寺，春风能借温。柳桥通一水，柏径隐重门。泉窦来何处，梅花别有村。从容寻后约，假榻卧云根。
宋-郭印-《游思安凤凰岩》@山脚清江转，岩腰细路通。飞泉忽溅雨，阴壑自吟风。寺隐烟云里，人行竹柏中。野僧无个在，幽鸟为谈空。
宋-郭印-《游杨村仁王院二十韵》@山行不作懒，杖策穷幽邃。崎岖十里馀，乃得桃源地。竹树蓊以鲜，峰峦秀而媚。娇云弄奇姿，啼鸟含幽意。周遭帷幄中，一带江流驶。始知造物悭，异境亦所秘。行行松门松，钟磬出萧寺。残僧五六辈，相顾各猜异。须臾问讯通，颜色颇夷粹。高堂清风多，起我无穷思。提携更小庵，清绝非人世。自怜学宦游，十载沉卑位。功名与丘壑，两计皆未遂。时变搅中肠，忧端丛千蝟。岂如山间僧，了无秋毫累。一榻寄岩阿，烟霞为活计。脱身名利尘，洗耳市朝事。兹游成邂逅，颇与宿心契。晚日下层巅，踌躇聊自慰。重来定何时，往往先梦寐。
宋-郭印-《有鸟褐色而羽如青锦解作诸般语一卒蓄之笼中》@锦作双翰褐作衣，雕笼蓄养亦多时。只缘学得千般语，欲返山林未有期。
宋-郭印-《有野人来献石蝉以二千钱偿以之因成拙诗》@二仪肃阴气，草木凋零尽。尔生岩石间，丛密不自陨。绿叶抽紫茎，族与秋兰近。蝉联无数花，未觉霜飚紧。野人持献余，千金那敢吝。盆崖遂物性，畅茂庶可准。吸风喷芳馨，饮露含清润。如闻嘒嘒声，满地寒林振。
宋-郭印-《又次曾端伯春日韵四首》@瑞白春前已见三，向来膏雨物频沾。山城二月寒犹峭，生怕东风巧揭帘。
宋-郭印-《又次曾端伯春日韵四首》@谁言堤柳胜江梅，荣谢纷纷付酒杯。春去春归何足间，阳乌东出又西颓。
宋-郭印-《又次曾端伯春日韵四首》@韶光荡漾眼双明，问柳寻花步屧轻。波暖浮鸥翻素影，风和幽鸟弄新声。
宋-郭印-《又次曾端伯春日韵四首》@先生胸次艳千春，鬓绿颜红未老身。松柏岁寒终不改，谩随百草斗芳新。
宋-郭印-《又和》@披风擎露晓光寒，玉立霜阶照碧鲜。谁遣翩翩离海底，宝钗交映萃群仙。
宋-郭印-《又和》@湘娥故把玉钿留，能为幽人一洗愁。不似梅花枝干古，凋年寂寞暮江头。
宋-郭印-《又用前韵》@道人息以踵，气马自调伏。神炉造化驰，不畏寒暑酷。虽同一世尘，超然立於独。飞泉上崑山，赫日升旸谷。我今涉津涯，宴坐成休复。不材终天年，庶比山中木。
宋-郭印-《又用前韵》@春事关心曲，无人昼款扉。莺犹求友啭，燕亦认巢归。物色浓如酒，风光驶若飞。幽斋谁与伴，窗外柳依依。
宋-郭印-《渔舟》@细雨霏霏下钓台，冲烟小艇截江来。不知取得鱼多少，鼓棹如飞唤不回。
宋-郭印-《与大受述之耕道游绝尘亭探韵得赋字》@人生合散多，罕与故人遇。今辰天气佳，偶尔得清晤。况复临江亭，一目万景聚。晚烟乍晚灭，天远重重树。长江湾环来，浩荡仍东注。对此酌春酒，饮酣诗可赋。我欲写笔端，恨无摩诘句。岂如二三公，才力超七步。观情殊未阑，倏忽天欲暮。凭谁挽羲和，为把车轮驻。
宋-郭印-《雨后》@气候西南异，山川自一方。暑残秋更热，雨过夜初凉。灯火容缃帙，诗书有锦囊。更深犹不寐，暗露袭衣裳。
宋-郭印-《御风桥》@此地多虚旷，飘然欲御风。双凫疑到阙，一鸟似翔空。本是仙家事，元非幻术功。金丹成就日，白昼自飞冲。
宋-郭印-《御风桥》@修证彼何人，有国号众香。此境了不殊，沉檀蔼飞扬。
宋-郭印-《元日有感呈正纪》@情绪长随节物迁，老逢元日更恓然。春风未省摇心曲，腊雪空留点鬓边。加我四年终易学，长君一岁尚尘缘。何当同伏嵌岩下，添取炉中住世铅。
宋-郭印-《远色阁二首》@遐观目力穷，莽苍云山碍。傥知色非色，坐见六合外。
宋-郭印-《远色阁二首》@高人了色空，法界无近远。客来一登临，正好高著眼。
宋-郭印-《月下观梅寄蒲大受》@东君严装行驾车，天遣此花为前驱。粉苞五出绛蜡趺，犯寒独逞冰雪肤。幽园邂逅疑仙姝，香飚馥馥浮襟裾。天边流月光彩舒，素娥下与论锱铢。绕树顾影空踟躇，清赏恨无佳人俱。一枝远赠意何如，聊写殷勤当尺书。
宋-郭印-《月夜小饮赠别元允》@秋天凝颢气，云净月流空。千里几时共，一樽今夕同。此君心似水，照我鬓如蓬。别酒那辞醉，行行太白东。
宋-郭印-《云溪杂咏》@入门何所有，弥望只林泉。尘垢人间世，云霞洞里天。閒亭藏复见，小径绝仍连。勿说桃源地，幽深自一川。
宋-郭印-《云溪杂咏》@俗客寻常少，珍禽自在啼。一溪如练净，万竹与云霁。纵目心贪看，回头路却迷。清游殊未足，日下小桥西。
宋-郭印-《云溪杂咏》@好景发天秘，幽情得快哉。亭从江上见，路向竹间开。有客相将入，无人独自来。芒鞋元准拟，和雨踏苍苔。
宋-郭印-《云溪杂咏》@门前车马迹，篱内水云乡。分委江流驶，通幽径路长。一池擎菡萏，万竹耸籥筤。谁谓蓬壶远，红尘官道傍。
宋-郭印-《云溪杂咏》@林园无俗物，满目是琅玕。非雾昼常晦，不见夏亦寒。流尘终日背，归鸟一枝安。但看青青节，肯随黄叶残。
宋-郭印-《云溪杂咏》@竹色琅玕立，花光锦绣舒。物情奚得丧，人意妄分疏。污净川同纳，媸妍鉴本虚。和光聊复尔，看取未形初。
宋-郭印-《云溪杂咏》@步屧寻幽胜，亭边水竹饶。地令人事远，江遣客愁销。自是尘难近，谁云隐可招。洞天无别景，於此日逍遥。
宋-郭印-《云溪杂咏》@小桥藏曲折，幽径一溪分。旭日筛金影，春流展縠文。周遭无限玉，参错几重云。觌面融真意，相知只此君。
宋-郭印-《云溪杂咏》@竹里虹桥见，葱葱翠气浮。枝交笼短岸，叶落赴寒流。索莫终年计，徘徊竟月留。清凉宜避热，风色晚飕飕。
宋-郭印-《云溪杂咏》@一到平桥上，萧然净客心。两边风细细，四面竹森森。更喜清流驶，宁容畏暑侵。我来归不去，日永镇长阴。
宋-郭印-《云溪杂咏》@虚舟横沼面，窗户四玲珑。绛宇三山上，青天一镜中。夜深杨柳月，日永芰荷风。公退浑无事，江湖兴莫穷。
宋-郭印-《云溪杂咏》@小阁供遐眺，凝眸万景閒。江流连旷野，林杪出遥山。思远凭栏外，吟成倚杖间。乾坤无尽藏，造物岂容悭。
宋-郭印-《云溪杂咏》@道眼全无障，机心了不生。园亭如著意，物色岂留情。水凫元相狎，渊鱼自勿惊。超然忘我见，万化各天成。
宋-郭印-《云溪杂咏》@寒潭深百尺，潜物晦其真。雨施时为润，渊居每自珍。飞腾应有道，变化岂无神。直待功成日，驱云上紫宸。
宋-郭印-《云溪杂咏》@生植依山谷，移根伴此君。丛中抽紫干，幽处吐清芬。入室能俱化，同心自远闻。灵均元不试，委佩楚江濆。
宋-郭印-《栽梅》@平生不爱花，独喜雪中梅。江皋无人问，移近小亭栽。连朝勤培溉，的皪犯寒开。青枝缀琼粒，绛萼扶冰腮。奇哉出群姿，不待春风媒。调羹贪结子，碎玉点苍苔。
宋-郭印-《再和》@学道无所得，但忘物我情。颜彭竟何在，寿夭皆空名。有酒且斟酌，同心唯友生。江亭纵言笑，鸟来语不惊。昭琴元未鼓，谁复问亏成。
宋-郭印-《再和》@四面林峦匝，风喧未觉温。晓晴云度岭，夜静月侵门。地秀古今树，人嬉远近村。细观群动性，各各自归根。
宋-郭印-《再和》@纷纷满地落红乾，杜宇声中春正残。诗酒情怀公事汩，干戈时节赏心阑。生憎蔓草缘阶碧，却喜今桃向日丹。万里吴天飞不到，剑光空射斗牛寒。
宋-郭印-《再和》@雪里寒梅岁又新，粘枝的皪已开匀。行人邂逅先传信，枯卉逡巡欲问津。他日调羹凭傅鼎，此时漉酒借陶巾。粉腮红跗休轻放，醉赏从人笑伯伦。
宋-郭印-《再和》@玄真仙中人，萧散自天姿。放情烟波里，不肯污朝衣。一苇载明月，寒光动碧漪。何以羞晨餐，春江鳜鱼肥。
宋-郭印-《再和》@我爱希夷子，妙处浑一睡。无心树勋业，栩栩同污世。梦里还独醒，却笑群儿醉。时事嗔人说，达官从措置。
宋-郭印-《再和》@欲把群葩次第分，桃粗杏俗未应论。寒梢清绝世无比，且趁繁开倒绿樽。
宋-郭印-《再和》@由来世间事，黑白忌太明。稍欲辨淄渑，开口咈众情。青山有归路，杖屦借遐征。寄语社中友，休苦钓时名。
宋-郭印-《再和二首》@鱼跳须过龙门，虎骤不从兔径。上士闻道勤行，岂以难能为病。固守满堂之珍，肯使如瓶之罄。对境一念不萌，应缘六根皆净。刚克本自沉潜，动直先由专静。达理必明其权，尽性以至於命。鼎中水腾火降，煤田阴衰阳盛。神功妙合虚无，天光潜发泰定。岂惟出尘离俗，更可超凡入圣。自怜末学多方，未得大中至正。莫知斡运帝车，宁解执持坤柄。丹经苦阅残编，素发羞看明镜。要求直截真机，速了圆明正性。何妨万两金成，已是一生事竟。至言今许发蒙，三沐三薰谛听。
宋-郭印-《再和二首》@涉海必假舟航，登山当寻蹊径。每叹修身错路，譬如饮药加病。逢人须是问津，有心未免击磬。况遇先觉先知，早明不垢不净。七情浼若冰雪，一性湛然渊静。虚无体道合真，恬淡乐天知命。外之寇贼消亡，内焉邦家昌盛。初守一以处和，乃无事而生定。教不倦称乎仁，德分人谓之圣。故玉非琢不成，惟木从绳而正。要明师指药物，藉元神为本柄。大道多歧亡羊，至人用心若镜。何妨常善救物，免使大惑易性。门庭既已趣入，根株亦须穷竟。直至出死超生，方知聋者善听。
宋-郭印-《再和前韵》@阴阳升降定沉浮，九候之前大火流。人远祗同千里月，天高谁放一轮秋。飞萤眇眇何时见，惊鹊纷纷特地愁。陋屋穷檐无不照，清光岂独射高楼。
宋-郭印-《再和前韵》@淅淅乾坤灏气盈，多情明月共秋清。且将照席银釭背，自有窥檐宝鉴明。但喜人心都爱好，谁知天度不留行。反身一视真奇特，夜夜神光莫与京。
宋-郭印-《再和前韵答隐父二首》@吾宗枝干衰，弱植念孤独。结交得此君，蒹葭倚琼玉。即之不忍去，爽气如可掬。初观爱柯茎，久坐穷节目。细叶裁云新，深根封藓绿。从今净两眼，不数山中木。世路繁荆榛，相将隐空谷。直须丹凤来，采实虞庭宿。
宋-郭印-《再和前韵答隐父二首》@植物禀清气，天与寒筠独。陆离草树间，贵贱分珉玉。王孙爱夭红，采蕊动盈掬。如何檀栾姿，睥睨少青目。物色变炎凉，永守霜中绿。岂无哕哕音，律吕谐金木。世无伶伦耳，风云驻幽谷。七贤何苦来，契约元有宿。
宋-郭印-《再和四首》@万象森罗不可收，一亭览尽胜高楼。涂山南觐尊乔岳，渝水东朝合众流。烟起人家天欲暮，云归海峤月当秋。此时此景尤佳绝，约客重来信有由。
宋-郭印-《再和四首》@东皇物色未全收，山半登临当倚楼。锦里烟光浑在眼，云溪花片亦随流。夕阳正好无多景，春序才移已复秋。却忆故园林壑美，乘风欲去问何由。
宋-郭印-《再和四首》@皇家故境未能收，愁绝登城与上楼。目断东吴心已往，神驰西洛泪先流。江山环合成兹邑，雾雨溟蒙即是秋。赖有圣贤同一中，忍将时事说元由。
宋-郭印-《再和四首》@天际油云不肯收，全妨寓目向层楼。日车难把长绳挽，春事浑同去水流。可奈馀寒犹作沴，悬知徂暑未能秋。此方记得偏炎热，路入夔门一再由。
宋-郭印-《再用南伯韵》@乾坤谁整顿，世乏英雄姿。陛下求贤切，焦劳见宵衣。草茅岂无人，耕雨钓寒漪。如何一终星，坐视戎马肥。
宋-郭印-《再用南伯韵》@纷纷愚痴儿，开眼却如睡。况於世法中，而能了出世。接舆本非狂，阮籍未为醉。知命百无忧，馀生任废置。
宋-郭印-《再用南伯韵》@同僚多绝识，炯炯秋月明。遨游但诗酒，颇慰薄宦情。否极泰将来，天衢看汇征。顾我老无用，敢附青云名。
宋-郭印-《再用前韵》@禅宗诗律造精微，眼底纷纷识者稀。举世何人谈大道，怜君与我叩玄机。休夸修炼飞金阙，勿笑沉沦陷铁围。善恶两途俱是错，堂堂日用要知归。
宋-郭印-《再用前韵》@少年读书时，人谓未可量。及乎泛官海，栗栗乘危航。帆开风不顺，四望何淼茫。为郎首已白，安能笑冯唐。缅观乾坤大，分明一战场。何异两虎斗，大小终死伤。所嗟在诛求，舐米不止糠。穷甿愁叹声，深秋听蛩螀。皇穹未悔祸，尚纵兵戈猖。遂令四海人，冥行日伥伥。得非宿世业，今生来共偿。否极泰自至，君臣严陛堂。肯为阮籍醉，忍效接舆狂。似闻申甫生，天遣佐宣王。一展活国手，疾危救在肓。庶几富斯民，家家有馀粮。
宋-郭印-《再用前韵》@我生垂四十，两鬓抽素发。声色不挂眼，岂羡凌波袜。唯有学道心，了不见超越。何由插羽翰，往造金门谒。反观金水性，端似天边月。本从无中来，一物肇恍惚。玉兔吐寒光，琪树遥清樾。亭亭照八弦，圆影射沧渤。斯言世岂闻，轻泄恐天罚。吁嗟夸毗子，自分无仙骨。狥财析秋毫，嗜酒醉深窟。一迷不复返，长病如中暍。空存玄牝门，金枢已摧阙。犹为儿女计，白首恋簪笏。
宋-郭印-《再用前韵四首》@瀼界东西境，人分远近村。关头千古路，夹口百川门。风定江知性，云开日返魂。客愁秋更剧，一望一神昏。
宋-郭印-《再用前韵四首》@残日衔西岭，轻烟幕晚村。朝宗奔众水，设险壮重门。恍惚襄王梦，凄凉蜀相魂。山川长不改，人意自朝昏。
宋-郭印-《再用前韵四首》@身留瘴疠地，家住水云村。何事怀三径，无才叩九门。秋风吹旅思，夜雨滴归魂。目断岷峨路，烟深夕照昏。
宋-郭印-《再用前韵四首》@学道与时背，从人笑我村。太清元有路，大易岂无门。把定金公性，收还木女魂。屯蒙循两卦，返照验晨昏。
宋-郭印-《再用前韵以谢诸公见答之什》@三贤富文词，献笑发其端。瓦砾换琼瑶，光照窗几寒。荧煌句中眼，真透祖师关。孺子或可教，倾倒无用悭。嗟余腹空虚，思苦言亦艰。岂如新诗章，字字珠走盘。同门法禁严，欲往心未安。跬步乃千里，彷佛闻笑言。凭谁写胸臆，锦囊去复还。步海吾岂惮，波澜时一观。
宋-郭印-《再作云溪》@修篁卫长江，云气自翔集。中有无心人，片云随出入。
宋-郭印-《再作云溪》@曳杖推门去，问讯西溪云。超然人境异，佳气日氤氲。
宋-郭印-《早起待明诗》@夜阑呼仆起，四视有无云。天际星犹烂，山头树未分。虫鸣何限苦，鸡唱不曾闻。欲验东方白，频看掌上文。
宋-郭印-《早行界上迓何使者》@天星半牢落，月窗光炯炯。僮婢寐正酣，四邻鸡犬静。而我独何之，倒衣不及整。呵鞭驱蹇驴，霜风破裘领。既无王事敦，又匪奉朝请。穷年惫将迎，功业羞明镜。相如徒四壁，季子无二顷。何时涤尘缨，农亩迹甘屏。
宋-郭印-《赠别何耕道》@又作匆匆别，能忘黯黯愁。五年如隔世，一日定三秋。晓雨莫惊梦，斜阳休倚楼。只忧豺虎横，君去善为谋。
宋-郭印-《赠明师》@四民不相夺，事业勤且专。所适既多歧，乃为异物迁。初心转错乱，故步成跰跹。一纵不可收，有如解缆船。而况佛之徒，辞家童其颠。耕杼两不知，萧条香火缘。胡为反自弃，舍已芸人田。笔墨残昼永，词章夺春妍。持此谒豪贵，往往求知怜。大事殊未明，口张鼻撩天。不见汤休辈，才名举世传。形化心亦尔，抱病归黄泉。汝质本浑金，未逢妙手镌。好名一以误，沈溺在诗篇。毫厘失千里，萍梗空十年。吾言虽屡苦，掉首终弗然。迩来心孔开，旧学都弃捐。青山决栖隐，求师觅安禅。闻之喜且疑，此志谅能坚。行矣无所赠，短章当缗钱。
宋-郭印-《赠时升》@平生真乐处，了不系穷通。门对千山雪，家饶四壁风。圣功缃帙外，文略绛帷中。富贵何为者，邯郸一梦空。
宋-郭印-《赠王君诏道人》@润屋金多笑不居，却从象罔索玄珠。千年古镜心长静，万里飞云身自孤。空里结空空复有，梦中占梦梦元无。休将此语轻传泄，举世冥行少丈夫。
宋-郭印-《张持道生辰二首》@来自仙家白玉京，秋穹灏气欲平分。人间莫道无先觉，天下须知有达尊。岂但期颐称上寿，行看嬉戏弄仍孙。三溪自是蓬莱境，陵谷迁移紫独存。
宋-郭印-《张持道生辰二首》@西南英誉满簪绅，安富尊荣孰儗伦。世上种成无限果，人间赢得自由身。手提日月超千劫，心隘乾坤等一尘。尘笑盈庭争祝颂，儿童犹复咏松椿。
宋-郭印-《张持道生辰三首》@妙喜生摩诘，长庚梦谪仙。宝阶三道降，凉月九分圆。黑发功名地，红尘世俗缘。乾坤思整顿，休慕竹林贤。
宋-郭印-《张持道生辰三首》@几下陈番榻，常窥孔氏墙。玄通融释老，廓落傲羲皇。永祝千龄寿，从今一瓣香。玉枝长不汗，莫问鬓边霜。
宋-郭印-《张持道生辰三首》@咫尺桃源路，乘閒许杖藤。高谈六十劫，暗室百千灯。邀月公挥手，眠云我曲肱。洞门初不锁，俗客岂容登。
宋-郭印-《张都统怀古四首》@殷勤圯上一编书，汉四百年归卷舒。晚节莫教閒辟穀，皇王事业岂难如。
宋-郭印-《张都统怀古四首》@控弦谁敢与争锋，细柳将军眼自空。拊髀何须长叹息，分明颇牧在云中。
宋-郭印-《张都统怀古四首》@人言诸葛事功难，八阵堂堂指顾间。认得君臣鱼有水，个中蛇势似常山。
宋-郭印-《张都统怀古四首》@世浊求清笑屈平，时清把钓诧严陵。行藏有道君应解，独倚危楼高处层。
宋-郭印-《招耕道小饮》@吏曹偷暇日，聊喜一追陪。竹色侵书卷，花光入酒杯。红尘门外恶，白发镜中催。适意成嬉笑，人生得意回。
宋-郭印-《招任孝叔蒲明之江亭对月》@高亭对月影成双，客舍何人共酒缸。今夕相邀同一醉，坐看金饼落澄江。
宋-郭印-《正纪诞辰辄成三绝句为寿所谓寿者非世俗之寿》@复卦初爻寓意深，祗缘虚静见天心。君生正遇黄钟律，宜把真阳却众阴。
宋-郭印-《正纪诞辰辄成三绝句为寿所谓寿者非世俗之寿》@中冬蟾彩八分圆，可是人间诞谪仙。怪得心光吞万象，镌镵造化付诗篇。
宋-郭印-《正纪诞辰辄成三绝句为寿所谓寿者非世俗之寿》@岁月推来逢子午，坎离交处互乾坤。休将世法论修短，超出阴阳道独尊。
宋-郭印-《正纪见遗梅花云春信数酝酿辄分风月以助清樽》@水中疏影月中香，枯树前头独自芳。不有幽人时赏玩，谁传春信及寒乡。
宋-郭印-《正纪见遗梅花云春信数酝酿辄分风月以助清樽》@风月怜君幸见分，老年春事正堪论。花枝照眼成惆怅，欲洗愁城欠一樽。
宋-郭印-《正纪用暮春韵见贻复和三章》@燕坐群魔伏，君心自晏然。神仙真可学，道术岂无缘。健比凌云鹤，清同饮露蝉。后天应不老，何必羡彭年。
宋-郭印-《正纪用暮春韵见贻复和三章》@万形何苦役，两曜不曾停。世事风中絮，人生水上萍。久能忘蚁慕，聊自学熊经。功满他年后，虬龙定驾青。
宋-郭印-《正纪用暮春韵见贻复和三章》@自得无为理，行藏异世人。片云尘外侣，流水洞中宾。思虑何劳遣，形神已觉亲。超然阅众甫，陵谷几回新。
宋-郭印-《正月八日至十二日雪不止和施仲任韵》@天雨宝花呈上瑞，不同常岁旋能乾。痴儿诧见盐成糁，戏仆圆搓玉作团。漏屋茅檐垂欲压，华筵酒椀正禁寒。悬知片片非他物，落处应须子细看。
宋-郭印-《正月初八日同莫少虚蒲大受王园泛舟各赋二首》@春江晚多思，拂面风棱棱。舟行明镜中，天水同一澄。沧波濯新柳，乔松上寒藤。风梅雪飘径，两麦青平陵。文鲂自潜跃，好鸟相唤应。倥偬日少暇，因循来未曾。清游鄙谢傅，豪气压陈登。岂惟得佳士，亦复同高僧。幽情各披写，醉语或侵凌。偶兹惬怀抱，萧然遗爱憎。旷野暝烟合，长林初月升。回舟兴未已，孤塔耿疏灯。
宋-郭印-《正月初八日同莫少虚蒲大受王园泛舟各赋二首》@名园春信来，冷眼思一窥。吏文巧束缚，颖脱乃不羁。兴发勇欲往，壮士先登埤。但得一樽乐，岂论官职卑。况兹横清流，适然副心期。梅梢出翠竹，照水两猗猗。野航转澄碧，小雨斜风吹。平生江海怀，是日慰渴饥。村迥孤烟处，林深幽鸟时。端疑是吴越，梦到身亦随。同游客靡恶，喜气回朝曦。醉倒不自惜，一叶忌倾欹。新诗许共赋，未唱心力疲。归来已陈迹，物理观盛衰。
宋-郭印-《芝产之五日有双莲生於东池亟往视之出水已二》@红幢翠盖插方池，中有骈花并一枝。圣泽汪洋招瑞应，小臣蝼蚁岂能私。
宋-郭印-《芝产之五日有双莲生於东池亟往视之出水已二》@七层芝草煌煌秀，一本荷花两两芳。无象太平人不识，天教卉木效珍祥。
宋-郭印-《芝产之五日有双莲生於东池亟往视之出水已二》@岐麦嘉禾兆庆符，同茎合干复芙蕖。铺张伟绩吾曹事，苦恨无才可屡书。
宋-郭印-《知郡范公泽游野意轩尽斩轩前恶竹之蔽眼界豁》@胜景天壤间，造物不能秘。堂堂亘古今，取舍愈无匮。江山本自如，优劣随人意。城东古招提，轩宇旧凿翠。老僧不解事，养竹日蒙蔽。高人偶来游，踌躇重增喟。呼童纵斧斤，似割眼中翳。平原露寒芜，远树浮翠气。天阔飞鸟没，云烟荡无际。快哉指顾间，千里归睥睨。我闻亟走观，宛非前日地。风光捆载归，彷佛挑吟思。珠玑忽飞来，怳与吾心契。更欲纪其由，多辞亦云赘。
宋-郭印-《直钩潭》@临深投纶竿，直钩本非钓。欲钓圣贤心，默坐得其要。
宋-郭印-《值雨》@惨惨云头暗，绳绳雨脚垂。定应来洒道，不是故催诗。热解非无益，凉生正所宜。多情如屏翳，相戏即相知。
宋-郭印-《纸扇》@裁成方絮后，凉意便相亲。烈日工遮影，飞尘少污人。襟披殊觉快，掌运莫辞频。纨绮徒观美，论功曷比伦。
宋-郭印-《治平院三苏像》@三苏皆天人，著作浩篇简。少读鬓成丝，苦恨生何晚。人言筦库卑，我自得疏散。春风牵衣裾，兴发无近远。禅堂俨真容，光炯破昏眼。父子也而处，天畀岷峨产。扬马争轨躅，孔孟发关键。日月有尽时，斯文未埋铲。邪说入人深，风俗颓莫返。招得戎马来，中原恣蹂践。缅思药石言，祝患已先见。安得起其灵，一副苍生愿。
宋-郭印-《治园》@故园别日久，归来三径荒。丛竹坏新壁，枯荷掩幽塘。满地叶狼籍，草木为不芳。儿童力并除，百卉俨成行。遥岑出葱菁，清波皱沧浪。一朝旧观还，林壑愈争光。
宋-郭印-《中秋待月以星辰避彩乾坤静为韵分得避字》@大火西流金用事，四海八荒蟠杀气。风凄露冷雨涔涔，草木山川遍憔悴。天公有眼老亦昏，妙手凭谁刮双翳。一年佳月在今夕，可奈太清云点缀。太威神力宰官身，开阖阴阳本游戏。晚来微念入何许，顷刻氛霾变澄霁。坐客惊起一凭栏，三峨新扫修眉翠。瑶台飞镜贴寒空，流水无声光满地。明吞万象却星辰，影落千岩走魑魅。樽罍预设众初疑，唤得嫦娥乃容易。良夜沈沈桂树高，兴发却嗟清影驶。此时此乐不长有，一醉已拚那敢避。更阑酒尽东方白，望舒迤逦还归辔。我欲从之上广寒，挹取金波洗尘世。
宋-郭印-《中秋佳月怀杜安行冯当可二首》@西风卷尽片云浮，天宇团圆素月流。玉斧修成三夜景，银盘赛过十年秋。佳人渺邈心相照，羁客徘徊影共愁。安得仙娥一招手，驱鸾驾鹤上琼楼。
宋-郭印-《中秋佳月怀杜安行冯当可二首》@绝胜寻常三五盈，魄成金气自然清。烟云敛迹秋空阔，星斗沉光夜色明。璧堕江心随浪涌，镜飞天面逐人行。四方万里同清赏，大地今成白玉京。
宋-郭印-《中秋马溪山中望月》@佳月四时有，古来重中秋。今夕万里怀，共作阴霾忧。我宿招提境，山空夜更幽。兹念亦未归，天际屡回头。冰轮涌碧空，宇宙寒飕飕。清辉聊一吸，洗尽肝胆愁。山中魑魅窟，惊竄无所投。自言天眼明，此地非我留。缅思区域内，丑怪繁匹俦。不知大圆影，能尽驱除不。仰首祝天公，勿遣纖云浮。纵此白玉盘，年年照九州。
宋-郭印-《中秋日赴史漕赏月二首》@秋色平分日，开筵命月轮。云容休妒客，天意解随人。平地铺寒水，遥空绝点尘。素娥来入座，端不负良辰。
宋-郭印-《中秋日赴史漕赏月二首》@此夕非常夕，金波涌碧岑。一轮初散彩，八表尽倾心。永夜真同昼，浮云不蔽阴。主人澄静性，万古亦常今。
宋-郭印-《中秋日与诸公同游宝莲院分韵得尘字》@路出青山近，招提更可人。清心钟磬响，远迹簿书尘。晚日池亭迥，秋风杖屦亲。频来一尊酒，不畏老僧嗔。
宋-郭印-《中秋月》@萧萧灏气清，风露秋将半。今夕更无云，银盘转霄汉。鸟语茂林惊，树影空庭乱。常时岂不佳，作意人瞻玩。我欲上广寒，瑶琼蹑飞观。骑鲸谅不能，永夜空慨叹。归来却燕坐，神光却燕坐，神光自辉焕。始知方寸间，桂阙元非远。
宋-郭印-《中秋月试院中作呈莫少虚》@月色本无别，殊观空世情。今宵云四卷，冰蟾照寰瀛。无端坐文闱，兀若翳双睛。窥牖偶一见，始验阴阳并。孤光何自来，遡日以为明。三五魄既绝，轮郭自充盈。循环到今夕，逢金气转清。乃知造物意，微妙不可名。伊余禀赋初，二曜同流行。呼吸即寒暑，乾坤屹峥嵘。隋珠弹高鸟，惜哉轻此生。恨无腾化术，返老成童婴。要须验羲易，观象研其精。圣处傥心悟，超然合混成。
宋-郭印-《忠州怀古》@连日追游笑语同，一樽能遣百愁空。唐贤阁上秋风冷，巴子台边夕照红。木落荒坡思白傅，草深颓墓忆宣公。只怜地狭难成市，依旧沙头作小丛。
宋-郭印-《众香桥》@标名何所谓，物色正相当。堆雪酴醿洁，披风菡萏香。菊从秋后发，梅向腊前芳。眼界无多地，纵横亘十方。
宋-郭印-《舟中见月》@濮上今秋月，於人太有情。银盘随水涌，素练截江横。岸阔且犹近，船虚夜自明。寒光连上下，万里一心清。
宋-郭印-《舟中雨霁》@雨声收淅沥，霁色起曈曨。山顶云蒸白，江心日射红。澄波还古岸，宿雾扫遥空。更喜前程快，扁舟得顺风。
宋-郭印-《舟中遇雨》@小舟初别岸，一雨送斜风。点点圆生晕，声声碎打篷。云山交惨淡，烟树远冥蒙。有客披蓑坐，凭谁作画工。
宋-郭印-《舟中早起》@迤逦东方白，犹馀数点星。乱鸦啼古木，宿鹭起寒汀。日衬残云赤，烟含远岫青。江山无限思，不觉是飘□。
宋-郭印-《昼眠》@斋馆萧然静，从容得昼眠。梦魂随栩栩，昼腹任便便。不把分阴惜，能令杂虑捐。觉来神观爽，依旧阅陈编。
宋-郭印-《诸葛公则延登书阁出示焦丈通直洎诸公所赠诗》@诸城葛氏久湮沈，清尚知君独远寻。席卷承家猗顿术，日明好古子云心。珍藏高阁轻三箧，善購多门小万金。曾见墨庄耕穫利，行看杞梓秀家林。
宋-郭印-《诸葛公则延登书阁出示焦丈通直洎诸公所赠诗》@落泊粗官冷，婆娑小阁深。身劳常簿领，兴在即山林。幽砌封苔晕，虚棂过竹阴。眼前无限意，清赏得知心。
宋-郭印-《诸公以嵩师破戒作诗嘲咏因次韵解之》@老嵩悟尘缘，洪炉一点雪。飞行三界外，宴坐常兀兀。有如出笼鸟，岂比缩颈鳖。万象一诗本，章句真琐屑。世人不识渠，小智互分别。岂知日用处，默语无殊辙。春雷未出地，草木含冻结。大声欻然来，蛰龙起修骨。神功无定在，作止才一瞥。以诗来议师，所见何纖末。想当闻此言，挥麈笑且咄。惜哉二三子，微沤更出没。眼翳挥未扫，幻化何从灭。月体元自空，三三认盈缺。长篇陋摛锦，敏思迟击钵。只向语边寻，那解默时说。
宋-郭印-《诸公咏竹以笼竹和烟滴露梢为韵得滴字》@草木尽柔脆，夫君抱刚质。孤标老更高，翠叶秋仍密。伊余亦刚介，论交自畴昔。相见眼终青，直谅盖多益。夕阳映雪低，晓露和烟滴。清修良起予，安可无一日。柳条但柔姿，桃李从令色。与君期岁寒，勿作春风客。
宋-郭印-《诸友和章及性宗用韵二首》@服田力穑是良农，卤莽耕耘报亦同。得道正从勤苦里，了心只在刹那中。六通四辟非关学，万别千差不见功。法法满前供受用，更於何处觅家风。
宋-郭印-《诸友和章及性宗用韵二首》@千花百草斗青春，法界谁知本一真。生灭去来浑妙用，洪纖曲直现全身。参同聊示师资契，授受宁论父子亲。直下承当犹自错，可怜舍己更从人。
宋-郭印-《蛛网》@结网谋生用意深，可怜微物有机心。世间欺夺休惊诧，斗巧争奇古至今。
宋-郭印-《蛛网》@我观昆虫辈，汝形亦甚微。吐丝织为网，元自有真相。团团肖车轮，巧妙出天机。事成坐其中，功力不浪施。羽飞才一触。罥挂定无遗。正缘有此生，谋食以疗饥。古先大智人，创作万世规。为民设佃渔，结绳乃效之。仲尼善词说，姑言取诸离。制器尚象耳，一一非妄为。
宋-郭印-《竹夫人》@林下风流在，收归枕簟傍。冰肌元本净，玉骨自然凉。最是虚心好，由来正节刚。炎天长作伴，昼夜不能忘。
宋-郭印-《竹杖》@长短身为度，洪纖节自明。时时勤执捉，处处伴经行。峻坂腰能直，危桥步亦轻。化龙他日事，灵寿若为荣。
宋-郭印-《追古亭》@结茅覆短椽，仁风追太古。回视轮奂美，唾笑如粪土。
宋-郭印-《自堂诗为张亿作》@大道绝群伦，古今无匹配。张子涉其源，超然意冥会。宴坐一堂空，乾坤皆破碎。八荒自神游，万法非我对。眼前郁峥嵘，毫发了无碍。揭名谅真实，举首谁领解。咄哉愚痴儿，矜己妄尊大。一念思遗物，胸次先愦愦。不见南荣趣，偕来还几辈。颠倒欲何之，却走山愈背。吾今识子綦，独立形骸外。寂寥千载馀，光采炯如在。
宋-郭印-《棕拂》@一色棕榈造，收成掌握中。青蝇应退舍，白鸟敢争雄。便作龟毛用，宁殊麈尾功。世情分美丑，达者自圆通。
宋-郭舆-《上杜世昌相公》@恩浃台端礼数宽，不烦鵷笋裛宵寒。即看裾珮趋跄缓，翻识枢衡斡运难。剑履光迎鳌禁紫，丝纶色炫凤池丹。好将寅亮酬天贶，早致亨衢五纬安。
宋-郭舆-《赠王元之出知黄州》@杨花飞雪奈愁何，且为湘纍赋九歌。芳草不堪春鵙早，荒林況复夜猿多。风烟经眼怜新隔，魑魅窥人喜乍过。月落横江天柱杳，云山寥寂想鸣珂。
宋-郭远-《春夜宿山家》@嶂插清溪静荜门，数椽茅屋正黄昏。主人醉卧松间石，自绕梨花认月痕。
宋-郭载-《锦江遣兴》@云水微茫爽气浮，锦江如带可怜秋。萦洄雾縠时迷雁，潋滟霞光不见鸥。晴雨一川皆好景，烟花三月总牵愁。风波满地乾坤阔，吟望长安垂白头。
宋-郭章-《归崑山省亲别太学同舍》@菽水年来属未涯，羞骑款段出京华。涨尘面旋风头紧，绮照支离日脚斜。掠过短莎惊脱兔，踏翻红叶闹归鸦。不堪回首孤云外，望断淮山始是家。
宋-郭章-《归崑山省亲别太学同舍》@也知随俗调归策，却忆当年重出关。岂是长居户限上，可能无意马蹄间。中原百甓知谁运，今日分阴敢自閒。倘有寸功裨社稷，归来恰好试衣斑。
宋-郭章-《夕秀轩》@柳暗西津桥步斜，长川练练若萦蛇。晚来不为东风恶，与子留连待月华。
宋-郭昭度-《春日奉和马景山》@春来无事不芳辰，尊酒流连动涉旬。三径每从羊仲赏，诸侯谁念马卿贫。藏名祗许渔樵识，混迹从教鹿豕亲。老去心情常在埜，摩娑双眼看垂纶。
宋-郭昭度-《左掖即事》@迟日下金殿，香云蔼玉炉。苑花迷晚蝶，宫树集寒鸟。
宋-郭昭符-《秋日同知州潘赞善朝阳岩闲望归郡中书事》@白帝呼龙驾云旌，西上金天调玉烛。九嶷耸黛凝不干，二水飞蓝健相续。紫黄诏换鱼须竹，皂盖朱衫来作牧。波神一夜收风湍，列缺先秋静林麓。曾岩照水明朝旭，□□衝崖拥奇木。山阁吟烟薄暮钟，酒旗拂雨临溪屋。放歌身外光景促，短续人间片时绿。金刀莫□□□□，□□长啸□□禄。梨梅浆酸□才熟，□□新味□□□。□笋樵素丝□明，□□□□□青玉。□情去日无羁束，逸思凉飘绕烟谷。言涉渌水纱裳轻，朱鞅追风桃花速。回看山下多麋鹿，浩叹□□□鸿鹄。□来刁斗转分明，永夜公堂守幽独。□□□□□□□，□金液下缺
宋-郭昭乾-《述怀二首》@箕颖久沦没，矫矫谁能群。忆昔让王者，高风殊可闻。我怀在廖廓，思勒沧浪勋。何时凌紫蹻，翛然绝尘氛。
宋-郭昭乾-《述怀二首》@皇皇长安都，赫赫金张第。车马竞奔趋，穷达在片议。绮丽世所欣，崇高物恒忌。何如古逸民，蓬门卧幽閟。
宋-郭昭乾-《移家》@大道夷县长，捷径自窘步。借问漫游人，胡为局纡路。我马亦既秣，风云岂驰惊。迁乔非所期，舍筏聊自渡。世途良足吁，更驾循轨度。
宋-郭昭務-《送汝端兄南还兄自诧有仙授异丹故篇中及之》@一榻清风喜共攀，又携姜被惜间关。虚夸海外千年药，不借平原十日閒。鸿雁几时才北向，莼鲈有约竟南还。野情纵合江南老，春草相期一解颜。`
宋-郭昭著-《秋夜》@秋空澹澹天无极，东望平林净如拭。清光倒湧冰轮寒，山河明作玻璃色。主人对此欲凌风，瑶光浮白珍珠红。留连中夜不知倦，酣歌惊动蛇龙宫。
宋-郭昭著-《塞上曲》@胡马秋肥塞草黄，弯弧直拟犯渔阳。归鞭却避弓闾水，知是嫖姚旧战场。
宋-郭稹-《和枢密侍郎因看海棠忆禁苑此花最盛》@朱栏明媚照横塘，芳树交加枕短墙。传得东君深意态，梁成西蜀好风光。破红枝上仍施粉，繁翠阴上旋扑香。应为无诗怨工部，至今含露作啼妆。
宋-郭稹-《闻延州警》@塞日兵前惨，城烟战后无。分明千帝纪，况乃畔天都。桂玉京师涌，金汤鄜路孤。迟回思庙筭，端坐愧龙图。
宋-郭稹-《朱萼亭侍宴》@九重香辇出，三月御庭开。圣酒鸾杯酌，宫花羯鼓催。莺声压歌管，山色满亭台。睿赏欢无极，叨陪媿不才。
唐-郭震-《东郊赋诗》@今日出东郊，东郊好春色。青青原上草，莫放征马食。
唐-郭震-《光囊花》@开花空道胜於草，结实何曾济得民。却笑野田禾与黍，不闻弦管过青春。
唐-郭震-《海棠》@又随桃李一时荣，不逐东风处处生。疑日四方嫌不种，教於蜀地独垂名。
唐-郭震-《句》@前山尚自无人到，更说后山山更高。
唐-郭震-《句》@孤吟四望频。半欲离披半欲开。
唐-郭震-《句》@人世几番更面目，仙山依旧锁烟霞。
唐-郭震-《老卒》@老来弓剑喜离身，说着沙场更怆神。任使将军全得胜，归时须少去时人。
唐-郭震-《莲花》@脸腻香薰似有情，世间何物比轻盈。湘妃雨后来池看，碧玉盘中弄水晶。
唐-郭震-《诗二首》@流落天涯怀海涯，旧山终日恨归迟。思量却得蹉跎力，会尽人间一肚皮。
唐-郭震-《诗二首》@江楼四面立屏风，到此诗家合用功。沽酒店藏花影内，打渔村在浪声中。
唐-郭震-《宿渔家》@几代生涯傍海涯，两三间屋盖芦花。灯前笑说归来夜，明月随船送到家。
唐-郭震-《题龙华山》@昔年曾到此山来，百鸟声中酒一杯。最好寺边开眼处，段文昌有读书台。
唐-郭震-《闻蛩》@愁杀离家未达人，一声声到枕前闻。苦吟莫入朱门里，满耳笙歌不听君。
唐-郭震-《惜花》@艳拂衣襟蕊拂杯，绕枝间共蝶徘徊。春风满目还惆怅，半欲离披半未开。
唐-郭震-《野井》@纵无汲引味清澄，冷浸寒空月一轮。凿处若教当要路，为君常济往来人。
唐-郭震-《萤》@秋风凛凛月依依，飞过高梧影里时。处暗若教同众类，世间争得有人知。
唐-郭震-《渔者》@江柳弄风颦翠黛，山光着雨湿臙脂。却收短棹拈长笛，一叶舟中仰面吹。
唐-郭震-《云》@聚散虚空去复还，野人闲处倚筇看。不知身是无根物，蔽月遮星作万端。
唐-郭震-《纸窗》@偏宜酥壁称闲情，白似溪云溥似冰。不是野人嫌月色，免教风弄读书灯。
宋-郭之义-《游东禅院》@地去关城远，无人伴访寻。泉流溪路窄，石耸洞门深。紫翠烟岚懋，清凉竹树阴。重来应更□，□日解尘襟。
宋-郭知虔-《秋日忆次张弟》@秋风吹落叶，独客异乡心。生计怜吾拙，穷愁念汝深。面经三载隔，老惜二毛侵。飘泊南飞雁，何时返故林。
宋-郭知运-《登凌歊台》@台荒落日屯，台名空在耳。大江天际来，叠障云边起。空见梵王宫，占断黄山址。残碑何处扪，塔影秋空里。
宋-郭知运-《寄孟始兄兼示弟侄》@奄忽离家已数秋，湖山何日扫松楸。封章允得天恩许，便买春风海上舟。
宋-郭知运-《寄杨公閒修撰》@秀翮翩翩五采鸾，乘云飞傍玉阑干。天开金马文章署，诏选银鱼侍从官。念我羁栖三澨水，怜君出入五云端。从容退食鸣琴处，肯信风尘作吏难。
宋-郭知运-《偶成》@鼋鼎功名染指来，胡园山水亦悠哉。可人最是猥园菊，不待秋风也自开。
宋-郭知运-《清爱堂》@清爱堂前竹色佳，留烟带月翠横斜。日长吏散庭空后，风景萧萧对瀹茶。
宋-郭知运-《送张子韶谪居南安》@棱棱直节振朝班，孤剑冲风夜度关。东海波涛明主德，西江烟雨逐臣颜。霜青枫老丹成树，月落猿啼泪满山。横浦栖迟君莫恨，已留名姓在人间。
宋-郭知运-《题双庙》@唐祚中不振，孽胡恣奸骄。君德弗克终，治乱在一朝。渠魁睥神器，四海俱动摇。向来为厉阶，其迹已冰消。中兴功孰盛，张许冠百僚。堂堂二公烈，千古名不凋。义胆极华岳，忠肝齐斗杓。平生慕节义，卜居祠匪遥。丹青就湮郁，古屋风萧萧。英灵如可问，激懦讨惛妖。
宋-郭知运-《岳阳楼纪兴》@淼淼长江百尺楼，楼头宿雨坐来收。天连衡岳烟光淡，日抱潇湘水气浮。风月岂消今古恨，江湖空代庙廊忧。风波满目乡关远，梦绕鸳湖问钓舟。
宋-郭知运-《早春》@年来飘泊任西东，解组论文意自雄。腊尽竺溪渔唱晚，杏花溪上又春风。
宋-郭贽-《奉次文爵兄韵》@京国相逢意尽倾，不须池草梦中生。细将两地行藏事，消尽几番长短更。篱外黄花香共嗅，案头易传手中评。惭予才竭难为弟，况复输兄独秀名。
宋-郭贽-《寄刘延叟》@弱龄志登涉，壮即远行游。名山忍偏压，书剑多迟留。我思在锦水，木落巴山秋。愿随蛾眉月，影入平羌流。孤冰何处鹤，清唳寒云愁。赏心隔欢爱，怅望烟峦稠。
宋-郭贽-《句》@高低草木芽争发，多少龙蛇眼未开。
宋-郭忠谟-《宿石壁山馆》@斜阳在山客在船，片帆点破澄江天。携筇上踏笼头月，钓篷稳击芦花雪。夜深野鹤穿云归，正是山房酒醒时。羽衣起舞谩称寿，星斗插椽霜满袖。
宋-郭忠谟-《溪居》@凿破青山骨，初营数亩丘。泉分幽窦乳，峡束大江流。渔唱来花径，山光落钓舟。沙鸥惊笑语，片片起沧洲。
宋-郭忠恕-《嘲聂崇义》@近贵全为聩，攀龙即是聋。虽然三个耳，其奈不成聪。
宋-郭忠恕-《句》@为逢末劫归依拂，不就新恩叙理官。
宋-郭忠恕-《青羊宫》@久知玄牝是根原，谁道长生别有门。一自描龙兴叹后，至今师事五千言。
宋-郭忠恕-《送田表圣出知陈州》@客里暌离已不堪，何当出守正移骖。孔融在汉人应惮，善感鸣唐罪自甘。义重不嫌身死万，忧深宁忍口缄三。陈州亦是天朝地，好为疮痍雨露覃。
宋-郭忠恕-《再逢英公有感》@伊余行止住飘蓬，与切乘违不可容。青眼交知长忆念，白云踪迹又相逢。风骚共会名何盛，篆隸同勤法转功。□□羡题超彼岸，琉璃钵里看降龙。
宋-郭仲敬-《寿凌元春宗伯六十》@旧是瑶阶玉筍班，早乘白鹿出人间。朝依汉殿参玄典，夕护仙炉炼大还。三月崆峒传帝录，千年姑射驻童颜。马家仙井家园在，何事青牛远渡关。
宋-郭仲敬-《与周思伯明上人集庆善禅房》@可怪莲花宇，相将倒玉瓶。谈来云吐偈，煮罢石为心。鸟过花阴乱，龙归海气腥。长斋呼米汁，应见佛眉青。
宋-郭仲荀-《奉和宫使内翰佳什》@老来乞得奉祠宫，退食何妨不自公。任使世情分冷暖，无劳品秩论穹崇。功名至此休看镜，战伐于今喜挂弓。梨枣具陈呼稚子，笙歌閒作乐衰翁。芳菲莫负三春赏，聚散难逢一笑同。小圃栽培粗伦理，频须把酒殢东风。
宋-郭仲荀-《窃观太守内翰尚书佳什因以元韵述怀》@蚤学诗书愧不成，慨然投笔就功名。少年征逐临穷塞，晚岁优游寓赤城。世路炎凉何足校，宦途宠辱固堪惊。祠庭得请君恩重，退老江山佚性情。
宋-郭仲荀-《题张子正观察溪风亭》@广岸流波远，清飚襟袖开。登临忘畏景，宴息绝纖埃。逐渡轻云去，零空细雨来。斯亭不受暑，归客意裴回。
宋-国子监生-《题韩侂胄旧第》@掀天声势祗冰山，广厦空余十万间。若使早知明哲计，肯将富贵博清闲。
宋-国子监生-《题韩侂胄旧第》@花柳依然弄晚风，才郎袖手去无踪。不知郿坞金多少，争似卢门席不重。
宋-果老-《大涤洞天留题》@烟霞溟蒙峰九转，澱泼屏风倚天半。石龙背冷泉声哀，万叠灵鼍飞素练。江山登临夙所愿，何当骑麟醉游遍。仙人一去不可见，洞天春晚花流远。
宋-过孟玉-《再扈从游小山二首》@中官促召走双骖，诏许从游圣泽覃。历览仙山瞻凤阁，径行禁籞识龙潭。万方宁谧宜游豫，一曲升平乐宴酣。浅薄承恩愧无补，原歌风雅继周南。
宋-过孟玉-《再扈从游小山二首》@仙阙岧嶢紫翠凝，蓬莱楼观喜重登。桫椤树老当金殿，灵壁峰高倚玉绳。辇路苔深龙瓮古，瀛洲风静海波澄。分明记得经行处，曾侍君王到上层。
宋-过守约-《宝积寺》@层楹宝势压禅扃，俗眼尘昏到易醒。千幰树排车盖翠，万螺山矗佛头青。夜将溪月澄心镜，春把岩花作画屏。我欲期师不须出，世途今险甚东溟。
宋-韩爱山-《栽兰》@不能随俗办生涯，划草栽兰当理家。不见西湖林处士，一生受用只梅花。
宋-韩淲-《矮知府挽诗》@先正声猷在，诸贤竞挽推。蚤年知振厉，中道惜裴回。论建何老识，文词岂小才。近来耆旧尽，徒与士生哀。
宋-韩淲-《矮知府挽诗》@历历亲言话，长怀逸老堂。典刑杯酒外，气象简编旁。有子真源委，何人更发扬。宣风觉庵地，霜露郁乎苍。
宋-韩淲-《爱客》@婆饼焦何急，飞鸣小竹间。雨多溪涨水，云厚日藏山。景物固无恙，人情终等閒。老来惟爱客，茶果或相关。
宋-韩淲-《庵邻王家两送酒来》@渴饮对空觞，俛仰自长喟。赖有田中邻，时时遣酒至。欢言斟酌之，感彼勤重意。漂母哀王孙，从古从此类。泽畔且行吟，春风尚堪醉。
宋-韩淲-《八月》@山林风雨便清凉，待把邻家社瓮尝。到手自应无美恶，回头谁解别斟量。深居但觉秋声起，熟睡焉知夜漏长。未老得闲今又老，床头书册渐相忘。
宋-韩淲-《八月初七日终夜大雷震雨如倾注风败吾藩篱拔》@晴明天气佳，草木浮光煇。珍禽各翔语，群花竞芳菲。人情春和时，怡游类忘归。常阳一以亢，旱甚翻嘘欷。赤地至千里，焉有不年饥。家家望云霓，想像阴雨霏。狂飚震雷吼，连夕恐非机。溪涨桥已解，拍岸欲平矶。所幸蛙黾尔，跳噪皆轻肥。居民其奈何，泥淖生理微。意欲问彼苍，何日生清晖。由来此阴阳，岁事中和希。今年积秋热，焦熬在郊圻。既雨复苦风，拔树败墙围。后土无乾处，眇予将畴依。
宋-韩淲-《八月二十五日过南豅》@凉雨忽不止，秋阴无奈何。山根泻新涨，小立玩流波。会逢其适尔，紫芝有奇歌。惜此未深密，时见人游过。
宋-韩淲-《八月二十五日过南豅》@岩桂苦未花，寻香上扁舟。溯洄得蹊间，微步理旧游。鲜鲜见新枝，幽芳浩难收。回首城市尘，所憩因少留。
宋-韩淲-《八月二十五日过南豅》@抚枕知夜永，淅淅过山雨。净听秋气还，清吟可无侣。年来幽兴熟，心口自相语。我其内热欤，何其未能处。
宋-韩淲-《八月六日伯皋见过》@华发秋来忽满梳，故人相见意何如。强亲杯酒欢无几，尚觉篇章兴有余。世事纷然随野马，吾生老矣信蘧庐。林间已下萧萧叶，雨过空山木影疎。
宋-韩淲-《八月四日仁甫行》@投老不堪别，莫云师友情。当时建阳聚，何日上饶行。旧事消除尽，新愁积渐生。酒杯无浪与，醉醒是秋声。
宋-韩淲-《白龙洞》@西湖浪宕我能知，却赋龙岩老古锥。便做诗家元不恶，华亭举棹是因谁。
宋-韩淲-《白日偶无客青山长对门》@云低树头青，风急叶背白。一坞无来人，鸟语斗格磔。
宋-韩淲-《白日偶无客青山长对门》@枕流饭脱粟，长夏以终日。曳屣行歌商，风轩时弄笔。
宋-韩淲-《白日偶无客青山长对门》@身心既已闲，吟风兴亦偶。山东打茶声，睡思忽抖擞。
宋-韩淲-《白日偶无客青山长对门》@人生等戏剧，衮衮徒区区。老身其回头，今有古非无。
宋-韩淲-《白日偶无客青山长对门》@朝市无遗音，丘园有绝迹，蓬茅晏不开，才开待迎客。
宋-韩淲-《白日偶无客青山长对门》@涧浅山四合，泠泠浸青青。畧彴度前林，更有泉上亭。
宋-韩淲-《白日偶无客青山长对门》@不见屋外溪，但见屋上山，云月复风雨，展转朝暮间。
宋-韩伯修-《洪山》@壁立东南第一峰，问知名道葛仙翁。丹砂灶逼云头近，玉井泉流海眼通。六字籀文天篆刻，数间洞屋石帡幪。我来整屐层巅上，无数群山下风。
宋-韩伯修-《梅花坡》@休问桃源路，寻梅暂往还。梅花有知己，何必定湖山。
宋-韩铎-《送程给事知越州》@青琐身荣故国遥，除书催下紫宸朝。金籯旧学辞仙殿，玉帐新兵拥使桡。阁上云山围画壁，军中鼓角战江潮。珠玑满箧群贤什，瓦砾谁收亦谩飘。
宋-韩璜-《句》@愿为靖节妃。
宋-韩兼山-《夜归》@西风淅淅吹荷衣，家在芦花深夜归。明月满江人不见，白鸥双立钓鱼矶。
宋-韩绛-《跋文正公手书伯夷颂墨蹟》@高贤忠义古今同，手笔遗编法甚工。宝轴传家当不朽，追杯余思凜生风。
宋-韩绛-《答寄尧夫先生》@君子志於道，出处非一端。伊尹负鼎俎，颜渊东瓢箪。斯自理适当，匪缘情所安。超然达者致，邈矣谁可攀。嗟嗟狂若狷，狥已缺其完。轩冕死不释，山林趋不还。我爱邵夫子，醇气充见颜。群经究彼邃，古史阅而删。不为诡异行，已蹈时俗难。逃名去其奥，築室伊洛间。抱业舍仕进，竭心奉亲欢。脩竹当环堵，寒流日潺潺。问谁从之游，结驷款其关。兹予久欣慕，欲往良独艰。幸君适河内，至此解征鞍。僚友恃交旧，屈致及门阑。前迎倒我屣，布席罗雕盘。高谈未一二，长揖忽归骞。不意馈双鲤，剖腴出琅玕。何以报嘉惠，永怀金与兰。
宋-韩绛-《奉酬宋君见诒之作》@非才衰晚玷恩荣，假节西来镇锦城。远慕文翁兴旧学，窃希何武见诸生。银袍冉冉朝先圣，玉树森森识众英。传道喜将师席正，尚称官阀礼为轻。
宋-韩绛-《复修府学故事》@文翁石室已千秋，世有兴衰化自流。贤嶲相望承学粹，朝廷繇此得人优。太平典礼当传习，盛际文章正讲求。师友琢磨期不{左卷右力}，岷峨秀气与云浮。
宋-韩绛-《和范蜀公题蜀中花图》@径尺千余朵，矜夸古复今。锦城春物异，粉面瑞云深。赏爱难忘酒，珍奇不费金。应知色空理，梦幻即欢心。
宋-韩绛-《教授秘书见示学馆唱酬诗稿辄书累句以谢》@兑悦无如会友朋，况多吟咏思飞腾。埙篪雅正无它间，孔翠光华不自胜。好事僮儿歌已远，争传牋纸价还增。群居岂弟吾儒行，邹鲁风流喜重兴。
宋-韩绛-《来燕堂联句》@贤侯谢郡归，从游乐吾党。林泉富余地，卜筑疏陈莽。是时春正中，来燕音下上。若贺大夏成，喜留众宾赏。得名因谈笑，挥墨粲题榜。所夸贤豪盛，岂止池树广。人心乐且閒，鸟意颉而颃。吟罇敞花轩，醉枕酣风幌。轻云薄藻栋，初日丽珠网。红袂生暗香，清弦泛余响。林深隐飞盖，岸曲迟去浆。波光栏槛明，竹气衣巾爽。虚容凉樾入，影与文涟荡。晨飚转绿蕙，夕雨滋膏壤。嘉辰喜盍朋，命驾期屡往。觞咏陶淑真，世俗岂吾倣。得以为胜游，萧然散烦想。公子固好士，世德复可象。今此大基构，不图专奉养。美哉风流存，来叶足师仰。
宋-韩绛-《联句》@古木含清吹，池上增晚凉。余怀本达旷，联此傲义皇。孤鸥可与狎，幽岸足以觞。幸有彭泽酒，便同永嘉堂。潘生起为寿，王子齐陈章。林端见新月，草际闻寒螀。照水萤影乱，拂筵蓼花香。徘徊恋嘉境，坐使归兴忘。
宋-韩绛-《送周知监二首》@唐家谕巴蜀，通道至邛僰。列郡徼西南，夷居半岩壁。
宋-韩绛-《送周知监二首》@土瘠事刀耕，家无终岁蓄。所资盐井利，持易他州粟。
宋-韩绛-《题琴台》@车骑拥客安在哉，绮琴何事有遗台。当时卒困临邛辱，异日宁知谕蜀才。园令官閒多病后，茂陵书奏{左亻右多}心开。文章火{左臽右炎}留千古，陈迹犹存尚可哀。
宋-韩绛-《谒仙翁祠书山荪亭》@玉井不可到，玉泉聊可寻。马行穿乱石，人语入深林。川迥沙明色，溪喧谷响音。我来方六月，云榭一披襟。
宋-韩绛-《游鸿庆寺》@久旱雨初足，乐游春正深。喧阗观士女，清旷入山林。佛界云成宝，僧园地布金。方塘探子石，高阁会宾簪。沙水通溪白，松筠逐径阴。纷华从满目，幽寂自虚心。印组端为累，岩扃得暂寻。晚风吹绿野，归骑已駸駸。
宋-韩京-《题白云岩》@良辰寻胜到禅阁，尽日澄怀水石间。白酒黄花聊自若，盛游何必羡龙山。
宋-韩履常-《句》@李门弟子饶门友，渭水年龄泗水心。
宋-韩某-《咏迎春黄胖》@脚踏虚空手弄春，一人头上要安身。忽然线断儿童手，骨肉都为陌上尘。
宋-韩丕-《寄岳阳刘从事》@秋来忆故人，寓目临大野。远近闻清商，依稀奏豳雅。经霜树半红，无风叶自下。一片洞庭心，聊凭塞鸿写。
宋-韩丕-《禁林讌会之什》@鳌宫明丽倚春寒，讌会群仙喜纵观。圣作照临新日月，御书飞动集龙鸾。绮谈雅似闻天乐，琼液香胜饮露盘。坐久杳同玄圃外，吟余飘若碧云端。演纶视草微才怯，□□□□霈泽宽。因想胶贤倍知幸，多云遭值太平难。
宋-韩丕-《菊》@造化功夫异异端，自缘开晚少人看。若教总似陶潜眼，肯向芳春赏牡丹。
宋-韩溥-《奉扬英公大师诗匠》@悟解真空如壮年，两朝供奉近炉烟。故乡梦断三湘远，应制诗高四海传。晴望野云生紫阁，夜吟蘭烛滴花笺。应愁内殿徵书至，恐向东林负昔缘。
宋-韩溥-《以蜀笺寄弟洎》@十样蛮笺出益州，寄来新自浣溪头。老兄得此全无用，助工尔添修五凤楼。
宋-韩世忠-《奉诏讨范汝为过宁德西陂访阮大成》@万顷琉璃到底清，寒光不动海门平。鉴开波面一天净，虹吸潮头万里声。吹断海风渔笛远，载归秋月落帆轻。芍陂曾上孤舟看，何以今朝双眼明。
宋-韩世忠-《题云居壁》@芒鞋行杖是生涯，老鬓今年玩物华。为爱云居松桧好，不须更看牡丹花。
宋-韩似山-《聚八仙花歌赠江淮肥遁子》@春皇自厌花多红，欲得花颜如玉容。春皇青女深相得，先教脸似秋霜色。乃有雪有供光、星榆献白，斗量银汉琉璃湿。人间美玉捣作灰，荆山昆山鬼神泣。天上有人名玉女，投壶之外能为絮。姑射神从会种花，先须此物为根芽。天罅地窍掏精碎，蟾身璃领输光华。其时正值正地交，二气上下阴阳调。此花孕育得其正，其间邪气无纖毫。所以其色为正色，出乎其类拔其萃。一如君子有诸内，晬然其色见乎外。三月将尽四月前，百花开尽春肃然。扬州日暖花开木，春风不动花房闭。仙掌秋高玉露浓，蛟人泣人真珠泪。黄鹂本是花间客，啼尽好声求不得。春皇费尽养花心，春风使尽开花力。春归莺老花始开，谁人放出深阑来。唐家天子太平君不见扬州后土惜琼花，鬼神守护祝史夸。要令天下颂无双，掉头不住君王家。支流远自灵源至，颜色虽同别名氏。风流晚宿蝴蝶园，环佩晓聚仙人戏。仙人已往今无踪，身在花枝窈窕中。似闻饮中之八仙，飘飘豪气摩苍穹。身虽可灭名不穷，魂交心与之死靡。携化为嘉卉，促膝围春风。请以此诗付守圃，以告游子归去无匆匆。
宋-韩松-《崇寿院霜钟双阁》@吾闻海上多云气，万状千形各殊异。人间亦有亦等奇，二钟之山盖其类。高崖凌空上摩云，下有岩隙颇幽邃。料应自古水泷濯，弹空蜂房悬师鼻。玲珑断续瘦入骨，奇怪嶙峋复苍翠。身如抵掌在灵谷，又若謦咳发深隧。笙竽金石不一音，风浪翻腾随所寄。我来天晴江面平，遂得优游访天秘。低昂壈坎或欹侧，藤蔓盘旋青覆被。遥知蓬莱隔沧海，毛羽不航人莫至。归来困卧小蓬窗，梦想高天三十二。
宋-韩松-《游大涤假宿鸣玉馆成》@风动归云清，日落众山楚。重来兴弥深，托宿此何所。浪浪鸣玉泉，恍恍对床雨。梦断身高低，尘劳深夜语。
宋-韩松-《游洞霄》@去城十里蔚山川，欲界仙都自古传。一□孤掌青突兀，群峰九锁翠盘旋。能通玄盖分精路，未数仇池小有天。欲洗积年尘土恨，重来大涤访流泉。
宋-韩松-《游洞霄宫》@苔封九锁碧琅玕，中有仙宫玉佩寒。阊阖忽闻呼案吏，来乘灏气跨青鸾。
宋-韩松-《游洞霄宫》@万木森秋晃碧宫，灵霞栖断憬晨钟。道人志矣黄庭界，心眼惊旧天柱峰。
宋-韩松-《游洞霄宫》@芒鞋踏明月，入谷闻泉声。了知非人间，泠然毛骨轻。夜投羽士宫，道话留三更。凌晨访幽洞，岩穴何峥嵘。仙凡隔几尘，无由问霓旌。旧闻九锁峰，忽此眼界明。跻攀不可上，势与龙虎争。凭栏试抚掌，碧甃波纹生。尘缘苦未断，世路犹遐征。题诗来贤岩，岁晚当再行。
宋-韩松-《游洞霄宫》@玄冥相我作山行，卷却重阴放晓晴。但见峰峦互扃锁，不见宫阙隐峥嵘。云根洞穴篝灯入，井底波澜抚掌生。唤客入山还送客，淙琤犹记石泉声。
宋-韩松-《游栖真洞》@黄冠具行舆，邀我游栖真。山家杂水树，野径横荆榛。长松卧苍蛟，乱石错紫鳞。委曲至洞府，积雪开双门。结顶宝盖高，下可容百人。神仙独何之，棋局今犹存。翠子拂不落，衣袖生清芬。山间局未终，浮世三千春。安得从之游，一笑凌层云。
宋-韩退-《诗一首》@山人跨雪精，上便不论程。嗅地打不动，笑天休始行。
宋-韩维-《哀传马》@喧呼国西门，驿使通万里。十亭传一马，日夜不得止。枯肠嗛刍豆，瘦骨击辔箠。力尽求未息，忽已仆泥滓。死者既不补，存者行复尔。闻古至治世，微物均福祉。不壅王泽流，其先在官理。国家富郡邑，一板万生齿。付与有失宜，得无马之似。投鞍坐太息，春为悲风起。
宋-韩维-《庵中睡起五颂寄海印长老》@闲窗日射寒松影，枕上风传过雁声。梦境觉来无一际，不劳唇齿话无生。
宋-韩维-《庵中睡起五颂寄海印长老》@四风标韵出风尘，高下虽殊一色均。为我终朝谈实相，参差庭柏敞精神。
宋-韩维-《庵中睡起五颂寄海印长老》@剡竹纫丝杂短长，谁教曲折号宫商。自从眠处知消息，终日笙歌是道场。
宋-韩维-《庵中睡起五颂寄海印长老》@饭后西堂百步行，困来合眼是无营。从生至老非他物，道著如今已是情。
宋-韩维-《庵中睡起五颂寄海印长老》@火衰水劣病余身，未散虚空一聚尘。更欲强招年少客，折花同赏梦中春。
宋-韩维-《百合花》@真葩固自异，美艳照华馆。叶间鹅翅黄，蕊极银丝满。并萼虽可佳，幽根独无伴。才思羡游蜂，低飞时款款。
宋-韩维-《百门义呈君俞辄成短章》@一微尘上百门成，空里花飞谷里鸣。海印元来君自有，聊将黄叶止啼声。
宋-韩维-《宝奎殿前花树子去年与宋中道同赋今复答宋诗》@长条飞动不依栏，淡粉浓朱巧作团。无语不辞终日立，有情曾是隔年看。春罗试舞衣新换，古锦藏诗墨未乾。我为愁多悲节物，欲酬佳句泪沾翰。
宋-韩维-《北园坐上探题得新杏》@红蘤风尽，团枝泣露光。叶深惊乍见，实小贵先尝。点缀怜余萼，飘零惜旧香。不须悲了物，县城喜手中觞。
宋-韩维-《卞仲谋八老会》@同榜同僚同里客，斑毛素发入华筵。三杯耳热歌声发，犹喜欢情似少年。
宋-韩维-《别曼叔》@岁晏多感慨，况复饯之子。腾装指近邑，弭盖眷同里。日薄古原树，天寒石桥水。毋为少别念，春风候车轨。
宋-韩维-《病起呈景仁》@卧病经旬独掩门，名园空想绿阴繁。牡丹时节重来会，尝记公非醉后言。
宋-韩维-《步月》@初阳夺残凛，和气不待春。况兹华月白，光彩清路尘。整我巾与屦，迢遥步城闉。仰观众星色，收芒避孤轮。虚无一境间，岂复知吾身。嗟哉御风者，有待奚足珍。
宋-韩维-《曹通直以颜鲁公墨迹题辞乞诗刊石》@临池余事得忠臣，白刃林中不动身。见义舍生安为己，怀谖保位独何人。英名在世长如日，遗像于今凛若神。一览精诚方自失，羞将累句刻苍珉。
宋-韩维-《长安留别七弟兼简刘郎》@二年牢落坐回山，平日交亲梦寐间。关外相逢非素约，樽前一笑慰衰颜。匡衡沿牒朝廷远，王粲从军幕府閒。跋马题诗离绪乱，霜风萧飒鬓毛班。
宋-韩维-《朝发灵树寄曼叔师厚》@朝发灵树东，旷野阴气积。驱马入草间，左右号鹳鹢。重云{左黑右沈去氵}玄幕，孤月隐白壁。欹危涉涂淖，转侧缘沟脉。凉风满川陆，眺览多近适。却想会合乐，转首已成昔。诸君豪俊士，经训饱搜昋。上下古与今，抗论坚莫敌。顾我处其间，倾听但跼蹐。校士岂所当，直以气类得。譬如礼天坛，珪璧奠且植。陶匏以其质，并列不为惑。论心见表暴，吐口出白黑。朝案每共饮，夜床仍抵迹。嘲谐间一发，清笑高哑哑。自谓得如此，至死无厌斁。敢于百里间，而惮辔与策。因诗谢所思，酬篇无我默。
宋-韩维-《呈诸先辈》@谢事归来老白头，杜门终日绝营求。顾惭义礼非先得，窃幸英豪许并游。介寿又逢春酒熟，贻诗常骇暗珠投。自惭筋力难为礼，不及低回奉献酬。
宋-韩维-《城西二首》@绣鞅金羁十里尘，共传恩诏乐芳辰。千重翠木开珍圃，百尺朱楼压宝津。御麦初长遮雊雉，宫花未识骇游人。自怜穷僻看山眼，来对天池禁御春。
宋-韩维-《城西二首》@西城驰道直如弦，百顷晴波御柳边。韶乐铿轰罗帐殿，春旗偃蹇近楼船。曲江未赐唐家燕，灵沼空思镐邑篇。几日金舆下阊阖，鱼龙奇戏出中渊。
宋-韩维-《酬盈祖中散》@勇脱尘冠尚壮年，高斋图史日萧然。不教歌舞家规在，善作文章世学传。道旧每思倾浊酒，仰高徒觉愧华颠。相君昔展西陂尽，好约春风放画船。
宋-韩维-《出郊古意》@跨马长林下，落叶填荒沟。严霜熟秋实，野物毕以收。空场委馀穗，雀鷃鸣相求。仰视鸿鹄群，肃肃摩天游。清风下哀响，静听令人愁。时序迭而去，曾不与我谋。小人急趋利，君子怀德忧。
宋-韩维-《初春吏隐堂作》@微风稍破冻，芳萌亦吐林。百鸟感春阳，钩輈弄其音。振策遵城曲，逍遥写烦襟。爱此堂下石，青润挺琅琳。中坳貯清泉，测之不盈簪。纤鳞候暖戏，寂历自浮沉。默视澹忘卢，白日为移阴。人生本虚静，垢浊无自侵。忽为外物牵，至性不可寻。于焉得所监，一洗尘中心。
宋-韩维-《锄园》@上天浩无私，众草同一荣。青青十步间。薰臭相杂并。卉药数不多，十百其品名。蔓者善缘附，结阴在高甍。修竹虽自立，已复困缠索。其馀丛与株，鞠没不自呈。阴虫穴其下，日夜百种鸣。纷然乱耳眠，我意初不平。朝锄忽以静，暮雨且复生。自念疲病者，莫与地力争。盛衰固物理，安用劳我形。
宋-韩维-《锄园寄京师友人》@荷锄中园立，飞雨洒清朝。黄鹂何处来，百啭绕林梢。感彼求友声，慨然念吾交。煌煌天子都，贤俊相与遨。飘飘翔华缨，蹀蹀鸣金镳。良时足游行，高会自招邀。谁念张仲蔚，寂寞守蓬蒿。
宋-韩维-《春朝》@燕语闻多日，蚕眠过几宵。花深不辨蝶，柳暗欲迷桥。便面金环重，障泥玉勒骄。黄公酒垆上，谁贳阮孚貂。
宋-韩维-《春霁忆洛阳》@少年结客洛阳时，闲傍车风驻马蹄。山色远饶潘岳宅，波光轻撼窈娘堤。花繁到处红如堵，酒好寻常醉似泥。赖有金台旧知己，应怜魂断虎牢西。
宋-韩维-《春夜怀仲巽》@今兹春始仲，气序忽已燠。及此暇夜清，开轩散烦蹙。金波丽中天，流光正穆穆。佳树澄疏影，幽花运微馥。浊醪时献斟，清论递往复。诸季岂不欢，眷眷心所服。高文炳辰宿，渊议赞化育。匪才托游好，馀润久沾沐。兹焉隔清赏，耿耿私恨蓄。春芳正可乐，嘉会期昼卜。
宋-韩维-《次道车轩赋惜春》@青春忽已晚，去我剧奔马。残芳已扫园，浓绿空蔽野。春风欲有问，对酒不能把。人心正如此，狂雨自飞洒。
宋-韩维-《次韵》@势利拘牵无已时，超然真乐绝端倪。家风淡寂从今见，人事尘劳与我暌。门外旌旗犹坌拂，辕间款段已鸣嘶。何当解组如初约，直与西京二傅齐。
宋-韩维-《次韵答和乐道侍读给事》@岁丰讼滋简，拙守容晏眠。起来视云景，春意亦已鲜。驱车望南城，精庐屹当前。华堂坐沈邃，迟日步暄妍。流览高僧壁，稽首金像莲。即事岂非适，感怀良慨然。宫藩与乡闬，早接二公贤。高公炳群宿，大论倾长川。尔来曾几时，急景凋朱颜。从容味真理，萧洒赋高篇。岂无安民策，坐惜成弃捐。尚期雅正音，入和薰风弦。余本岩壑姿，台阁缪见延。渊明亦有言，误落尘网间。命固有行止，理非可控搏。素发纷已垂，行当挂吾冠。侧闻治林圃，栽插及晴天。芳芽吐膏壤，柔条擢暖烟。光景非我力，为君导鸣泉。
宋-韩维-《次韵答景仁喜雨》@凉云四向复，沴气一消沉。上天垂景贶，高秋沾喜霖。槁苗变新实，时菊抽芳心。聆君得意句，起我掉头吟。
宋-韩维-《次韵答提刑王朝奉席上看梅见贻》@诚已从来不问天，肯将衰白慕华轩。调羹岂是山翁事，只合看花对酒樽。
宋-韩维-《次韵答微之》@空间欲问君何得，灭色终非我所能。岑寂欢狂均有待，无相与处是良朋。
宋-韩维-《次韵奉答君实问惮》@仲尼称无我，老氏贵不仁。存心一邻虚，去道万由旬。入俗权立圣，达空安取真。摩诘非有法，还公本来人。
宋-韩维-《次韵奉答君俞》@闾里幽居几案前，迹虽相异意同然。禅书罢阅成端坐，讼牒希投得晏眠。情累已知超永劫，身名那复计当年。才疏政拙逢嘉岁，敢窃天功自谓贤。
宋-韩维-《次韵奉答四哥廷评欲垂访以诗为示》@再临乡国两逢春，乞与优闲荷帝宸。德薄敢同商四老，论狂难预汉诸臣。行吟水际花粘履，燕坐林间絮点茵。早晚湖波照车马，为君酌酒鱠鲜鳞。
宋-韩维-《次韵奉同景仁答微之》@鸦腹灵砂养就丹，知公不复更衰残。洛川花下经春醉，潩水亭边尽日欢。白发高吟思老笔，青娥嘉赠伫华鞍。淮阳过客如相问，莫道闲人姓范韩。
宋-韩维-《次韵和崔朝散西湖避暑》@人生苦炎歊，我所得萧爽。乔林无纤穿，好鸟不停响。冯轩纵遐瞩，万象归一掌。道心流水闲，世事浮云往。岂同中林士，所乐在膏壤。寄语同心人，金鳞当透网。
宋-韩维-《次韵和厚卿答微之》@秉节当官号直清，非招不往为虞旌。书闻玉座光儒效，任久琳宫长道情。老纵笔锋尤壮健，醉评花艳益精明。吾人岂是蓬蒿士，默默拘挛过一生。
宋-韩维-《次韵和景仁兄》@既酬斯有酢，在礼犹可追。起劝孰曰狂，狂在捉白髭。白髭虽见捉，渌酒安可辞。歌童小如拳，聊以开公眉。
宋-韩维-《次韵和君实寄景仁》@予年行七十，惟日就志昏。虽高鸿鹄举，尚困鸡鹜喧。壮心久已摧，弱羽不得翻。每诵少游言，顾惭下泽辕。蜀公有高志，谢事久杜门。扰扰世俗务，不复挂口论。群经杂图史，拥坐如周垣。上谈千载故，速若水注盆。客来必命酒，左右拱诸孙。虽无鼓舞欢，自喜谈笑温。爷高顾吾私，有类羝触藩。尚期蓬荜完，亦有桑榆存。近观敕子诗，尤见朋义敦。卜居近吾庐，指日驾君轓。构堂嬉云基，筑圃亦已樊。前知会合期，不惨离索魂。想像入第初，亲宾燕华樽。谈高一理会，体王百疾奔。共完天纯粹，岂识世诈谖。方笑司马翁，独乐守空园。
宋-韩维-《次韵和李公达见寄》@五分符竹尽吾乡，圣主恩私溢故常。揽辔岂能清北道，支筇时得问西堂。湖边冻柳生春意，月下晴梅动暗香。乘兴可能同一醉，闻君筋力尚坚强。少年初见一经横，籍籍文场蔼俊名。抗志直思追二祖，得官今乃后诸生。赐袍便欲期芳草，贺酒犹能及落英。我亦林泉有归兴，待君吟啸乐升平。
宋-韩维-《次韵和平甫同介甫当世过饮见招》@炎风得秋亦已凉，喜抱尘策罗南窗。策中古人不可见，独咏君子予心降。高丈大论日倾吐，响快有类钟应撞。却嗟吾侪多暇日，俚谣暴谑何其咙。驱车正得我所念，起具肴蔌陈杯缸。自怜愚戆接豪迈，蔽履乃与华冕双。圣经王道有本末，斟挹醇粹挥其尨。须臾上下今与古，武库掇掇千予鏦。疑怀滞义一开豁，有如暗室来明釭。冯侯抗议亦殊健，短钩长{左缶右丕}相撑摐。介卿后至语闲暇，偃载戈早韬旌幢。弱弓枉矢尚何用，久已束手甘避逄。是时君有山阳役，扁舟已具河之矼。朝吟淮山翠扑扑，夜梦楚水鸣淙淙。轩然欲去坐所惜，文字雅正姿信悾。行年三十不得饱，况有荐道登朝邦。遂令奔放不自敛，欲旅渔犯钓终湖江。朝廷揽贤无远近，北尽漠塞南岭泷。如君才大齿且壮，安可推亮而居庞。功名得时看树立，岂若都尉眉空厖。
宋-韩维-《次韵和三兄田家》@东皋雨新足，绿野对柴扉。晴日风景旷，暮春草木肥。好鸟依林响，疲牛望舍归。饷妇散田陌，桑间人语稀。
宋-韩维-《次韵和唐公北使途中见寄二首》@文史平居乐，尘埃少别心。都门开柳色，樽酒驻车音。汉节光华远，春风藻思深。一闻传丽句，清兴霭盈襟。
宋-韩维-《次韵和唐公北使途中见寄二首》@残红著树春无几，怅望君家绿玉杯。美酒应容步兵醉，后堂先钓戴崇开。
宋-韩维-《次韵和相公九月八日所赐诗》@丛头金菊层层闹，木末丹花艳艳红。美景岁时暌寿斝，流光朝暮阅疏钟。诗成洛社腾邮置，梦绕伊川拜杖从。早晚安车来就第，樽前重奏喜相逢。
宋-韩维-《次韵和永叔种菊过节方开》@皇天于万生，难用一理晓。芝兰喜憔悴，蒿艾长美好。况兹封培晚，荣茂安得早。赖逢贤主人，指饰文字巧。不然彼微芳，零谢同众槁。清霜不能凋，秀色出庭草。珊珊黄金明，落落众星小。人生苦多累，适意会常少。在昔陶公园，恨无酒樽倒。敛襟赋寒华，高唱徒杳袅。幸无斯人叹，一醉可遗老。
宋-韩维-《次韵和原甫游会灵观》@松乔去我久，高驾不可攀。何意尘外游，近在王城间。先帝昔临御，忽冲启玄关。营宫奉岳镇，缥缈当人寰。疏泉抗台殿，拟迹三神山。想像列仙下，半空来佩环。云车倏容与，旄节俨成班。翩翾万玉女，红颊翠羽鬟。世人那得见，石坛空自闲。伊予厌羁跼，酷甚负病瘝。兹行适所愿，贴若贾在闤。春风吹园桃，几日朱霞殷。寒碧竹间见，新黄柳际还。主人非素朝，促具初无艰。抗侯角善手，持觞发欢颜。尚无形骸累，安问绂与纶。跋马兴不尽，东池水潺潺。
宋-韩维-《次韵和之美十日菊》@孤根随地发，繁蕊破霜迟。但取凋零晚，何忧赏爱移。物情伤老大，人事阅兴衰。会有陶彭泽，清樽与重持。
宋-韩维-《次韵君俞》@世事真千变，年光又一新。举生皆是幻，熙我莫如春。啸傲盈樽酒，诗书满席尘。园林已芳意，悬榻待高人。
宋-韩维-《次韵谢尉公靖同游北园五首》@我本岩壑人，何意裨衮阙。一从谴逐归，林下聊散发。步堤得幽花，照水见新月。即此穷朝曛，平夷免歌蹶。
宋-韩维-《次韵谢尉公靖同游北园五首》@阴阴乔木交，竦竦修竹翠。黄花与丹实，夹路何琐细。是辰雨新足，支策问田事。一感孤征鸿，泪落衣襟际。
宋-韩维-《次韵谢尉公靖同游北园五首》@凿堤要水近，依竹任迳斜。残叶时委地，晚笋犹穿沙。不知人间世，况论空中花。却思城市喧，阁阁鸣群蛙。
宋-韩维-《次韵谢尉公靖同游北园五首》@令兹冬已孟，青林犹蔽野。爱此晴景嘉，置酒衡茅下。缅思陶公句，异代同潇洒。结庐在人境，而无车与马。
宋-韩维-《次韵谢尉公靖同游北园五首》@九夏困火毒，出门如探汤。不知此幽亭，俯仰皆清光。寒流给我濯，白云供我望。况有尊中酒，犹泛残菊香。
宋-韩维-《次韵玉汝》@浮生难得是华颠，美景能并属禁烟。况值公庭多暇日，且欣农亩兆丰年。曾裁酒量容杯斝，谓品歌声被管弦。莫道老人无气力，能排万事付陶然。
宋-韩维-《次韵玉汝弟乞致仕不允》@人生大节在行藏，七十归休有旧章。红旆碧幢虽帝宠，紫嵩清颍是吾乡。老依莲社心冲寞，梦绕榆关路杳茫。何日安车解归鞅，浊醪鸡黍晏东岗。
宋-韩维-《从道损舅乞移山药》@弱岁抱衰病，好读神农经。杂然众药品，粗识性与形。商于岩谷间，厥产芝术菁。山家乘冬采，气烈味亦并。常思负笼往，劚此地气灵。近闻山旁县，移本来公庭。石泉尚含润，溪风有馀清。想像春丛敷，蔚蔚扬华英。骈罗良可佳，疲{上艹下尔}宜见矜。安得畦畹馀，种食羽翼生。
宋-韩维-《从厚卿乞移水仙花》@翠叶亭亭出素房，远分奇艳自襄阳。琴高住处元依水，青女冬来不怕霜。异土花蹊惊独秀，同时梅援失幽香。当年曾效封培力，应许移根近北堂。
宋-韩维-《崔象之过西轩以诗见贶依韵答赋》@春阳入我圃，窗户弄喧景。幽池明可鉴，翠竹列如屏。折枯呈紫茎，掊坟见红颖。端居阅时序，人事谢参省。生才不济世，不如守闾井。聊慕庄氏说，处阴以休影。兴来读我书，兴尽煮吾茗。崔侯乃同好，每见辄自警。守道心常晏，感时叹屡永。边隅事未宁，豪俊当驰骋。西麾覆妖巢，北指断凶颈。既非二者任，且复安吾静。
宋-韩维-《崔象之携长诗示予且欲以瘿木樽相付作诗谢之》@君家瘿木樽，丑怪不可状。自非好事者，弃置等盆盎。作诗一千言，引类何其壮。且思高世士，遗以资雅尚。曰予林壑性，受此颇宜当。我今衰病馀，卷缩就间放。才非时用宜，兹器正相况。敢邀高世名，自触讥与谤。再拜谢佳意，君何授之妄。
宋-韩维-《村居晓起》@天星何寥寥，野旷风露清。田父出门望，山鸦绕舍鸣。蚕桑从此起，农里各有营。顾惭不耕者，日宴掩茅衡。
宋-韩维-《答崔象之见谢之作》@阴风吹沙走长衢，方驾往过君之庐。主人好事乐间尚，揖我谓我非俗儒。欣然开馆扫尘榻，语论清简发不虚。投冠释带聊自放，安用俗礼空囚拘。分朋四座斗巧奕，聊以胜负为欢娱。呼儿稍稍出珍玩，瘿器礧砢承枯株。持竿拂壁似有重，最后乃挂双海图。云昔武皇恃威壮，驱石塞海怪可吁。鞭笞鬼神各就事，簸弄旗帜翻以舒。鱼龙惊逃波浪恶，左右出没扬牙须。但怜物类颇幽怪，画手安辨曹与吴。北轩却下步小径，竹深桂静何萦纡。我来方冬气凛冽，已爱翠色侵衣裾。即看春风撼芽甲，定见红紫相欹扶。乘间取醉更何适，主人勿遽嫌喧呼。
宋-韩维-《答杜孝锡观乡老堂》@华发苍然亮直身，谁将彩笔欲传神。论功顾我常流汗，好事烦君为拂尘。汉阁寂寥班氏赞，伊川潇洒白公真。怀贤却坐酬嘉句，空觉中郎善愧人。
宋-韩维-《答范景仁叹花花在相国寺近舞场》@佛宫金碧开朝霞，游人杂遝来正哗。危弦促管竞繁咽，罗袖对舞春风斜。子时投间一往步，正见绿树团丹花。举头惊看不忍去，却视姝子犹泥沙。稍开欲谢各自好，似为悦己为容华。归来想像入秀句，刻缀玉佩锵珩牙。尚嫌独赏不尽意，邀我共赋雄其夸。欲将奇警谢妍丽，力竭未有锱铢加。急须取酒趁残艳，犹胜落尽乾咨嗟。
宋-韩维-《答方佑甫感怀见示之作》@壮士何憔悴，寒郊独掩扉。有亲垂素发，为客化缁衣。风雪灯生晕，尘埃剑失威。多惭佳句赠，无寥助骞飞。
宋-韩维-《答公懿以屡游薛园见诒》@抑疴积闲纵，世味颇能淡。惟于山水娱，自谓老不厌。况兹伊洛间，久畜游赏念。幽扉深隐竹，小约度平堑。解鞍庇清阴，拂席见残艳。长溪自南流，小阁忽东瞰。游人坐兀兀，鸣鸟来泛泛。蟹潜石穴幽，鱼泳柳根暗。川童或群嬉，林女有孤觇。醉觞岂留行，吟笔靡停占。临欢兴何长，遵事迹犹暂。伊予志岩壑，偶官禄石甔。要须三径足，归迹便可敛。买林接婆娑，凿涧分潋滟。田庐常闭门，野艇时放缆。聊书平生怀，特为异时验。
宋-韩维-《答贡甫酌骐骥池上见诒》@金行战阳暑未北，炎郁填胸汗流液。空堂大祖不可度，欲取清风自湔涤。耽耽华厩列官守，对起二亭严案席。天渠分水濯龙骥，下注方池气清激。丛篁冠岛鹭飞映，凉树摇波蝉不息。脱然冠带一去体，始信天时有人力。况吾所与二三友，日坐清闲哦简策。篇章烂若扬组绣，歌颂铿如出金石。嘉宾亦有邂逅至，间以讴歌侑棋奕。我时聊设薄主人，杯案随时具肴核。鳖小惟忧堵父怒，樽空屡动崔侯色。欢来始觉非外假，钟鼎标箪各其适。念昔与君伯仲游，江翁梅老常接迹。得酒有时意狂醉，赋诗往往连日夕。几年契阔远朋好，今日萧条无吏役。青衫不踏广文户，白羽罢走将军檄。即看秋风破炎毒，高兴倏然动肝鬲。诸君无事能我从，当使风流似平昔。
宋-韩维-《答和邻几元夕圣俞及予过之》@天衢十二大树春，楼前结彩移嵩岷。游人衮衮去不已，街头雪泥踏作尘。骀它馆中好古士，纷华过眼轻浮云。早休仆御谢宾客，翛然乞酒邀比邻。杯盘如星下烛案，果以橘柚菹紫苹。微吟疏笑见真野，昔之靖节今冠巾。门前少年将姣妇，电落马足风雨轮。长髯健儿走先后，意气欲无夜与晨。瞥然奔过不留迹，肯信亦有端坐人。若无吾曹同嗜好，枯高到死谁嗟嚬。
宋-韩维-《答和叔城东寻春》@寻春之何所，乃在城东隅。东隅信佳处，名园间精庐。时属积雪霁，田壤坟以苏。雍容二三骑，并辔徐厥驱。仆童怪且议，寒野安所娱。不知阳和气，泱漭于空虚。仰视孤刹起，突兀疑神扶。其下万华屋，碧瓦鱼鳞铺。南行历亭馆，近接栋与栌。阴草含碧色，阳条散红腴。周览气象嘉，高步形踪舒。提携上樽酒，馔不过鱼蔬。为奉岂非薄，欢至自有余。却思九衢上，车马何区区。红尘塞两眼，势利各有趋。虽欲求暇逸，何能幸须臾。君勿轻此乐，此乐未易图。
宋-韩维-《答和叔见寄》@清霜落堤水，知子戒归舟。蹭蹬蛟龙雨，翻飞鸿鹄秋。文章真自乐，得丧岂吾忧。南国江山好，裁诗寄少游。
宋-韩维-《答贺中道灯夕见诒》@春风揭屋沙激窗，兀然孤坐如植杠。酒昏雨眸涩不视，案上书策徒摐摐。独待高篇恣哦咏，顿觉精锐还躯腔。前时官家不禁夜，九衢艳艳烧明釭。彩山插天众乐振，游人肩摩车毂撞。君于此时守经籍，直欲行业纯不尨。想初嘉句落纸际，笔下衮衮来长江。我今散懒世味薄，惟于静者心为降。江翁萧闲梅老淡，文字酬酢交予鏦。恨无奇丽与斗角，日策疲马参其双。能来相从不惮数，与子赋诗倾酒缸。
宋-韩维-《答寄广信六弟》@才见高帆落归艑，又携轻剑逐戎麾。步兵厨里仍多酒，王粲军中不废诗。绝塞风烟通夕静，近关榆柳识春迟。花时不得同嬉赏，肠断东风把一卮。
宋-韩维-《答江邻几》@君虽宦游者，间适意有馀。平居对樽酒，口诵离骚书。援琴写其声，世事皆蔑如。不知万乘相，可易此乐无。诸诗来不竭，若有神物输。予病废学久，腹中日空虚。苦遭大敌压，便甘等缧俘。清风濯我圃，竹树相倾扶。益之以佳雨，清凉如可斟。聊休据梧暝，且复带经锄。鸣莺久不去，乳鹊时惊呼。即此良自逸，安知城郭居。此与群不浅，相望重踌躇。
宋-韩维-《答李先生》@众人张眼，我视明明。众人开口，我笑泠泠。百姓不我知，我与同醉醒。惟有北庵李家老，足智解语通人情。恐物盗我本真处，劝我闭口藏眼睛。翁意我甚愧，我语翁亦听。万物不是贼，我家门畜停。我劝李老莫忧惊，诈称强盗国有刑，太守行令当不轻。
宋-韩维-《答李正议见贻》@如公举世几何人，八十年龄自在身。处俗不绕诸有相，持心肯受一微尘。逢僧便出衣中宝，待士多陈席上珍。火宅未须生厌苦，不离当处岂非神。
宋-韩维-《答梁大夫断求息缘以跻高蹠兼简清臣大夫》@人生会有本，本得求自忘。缘来与之俱，源壮流亦长。趋高顾为下，在得良已亡。金仙不吾欺，庄生助之扬。嗟我闻道浅，妄言岂非狂。缅怀终南山，紫翠峨宫墙。二贤谢尘滓，接翼参云翔。相望孰去远，共此爱日光。
宋-韩维-《答临淄公见招》@帝思元老付关西，公受兵符与命圭。应识疲羸须镇抚，便期愚散豫招携。汉家宫殿看龙首，秦地山川入马蹄。自愧不才多病者，空哦嘉句滞幽栖。
宋-韩维-《答吕晦叔见赠》@人情纷言伪，吾道本一纯。苟为趋向合，不待结约亲。曰今得夫子，所涉我异津。邀我醉华馆，正逢雪花春。谈笑不近俗，文史自娱宾。明发枉嘉赠，辞气玉醴醇。三复同心言，杂佩非所珍。
宋-韩维-《答曼叔惠小松之什》@苍苍首山颠，偃蹇老松亚。清露落其实，翠鬣幽石罅。故人知我好，移种及茅舍。谁谓尔干微，千尺自拱把。生虽春草齐，气与凡木谢。欲知潇酒力，来对风月夜。
宋-韩维-《答曼叔见寄》@日君同里闾，杖履数相过。靡为不吾咨，有唱必君和。春风南陌游，炎月北窗卧。贪从德义乐，不觉岁月破。而君宦游者，动足落羁锁。襄城虽近邑，去局有重坐。子来诚独难，我往义当果。时天雨方霁，绿树垂{左禾右衣中多}{左禾右衣中多}。策马望城郭，青山映烟火。解衣尘虑清，垂箔月华堕。怜君九品贱，志尚勇不挫。乃云曹事简，经史日自课。出诗且百篇，语法就平妥。相别不满岁，美誉亦已播。顾惭糠秕姿，几不见扬簸。投章匪云报，亦用警庸懦。
宋-韩维-《答曼叔见寄》@人生风波间，触事喜乖隔。前君还里中，王事有程格。欢言不一再，归马已在轭。相期高阳秋，丛菊手共摘。惟时家多虞，伯氏遭远谪。苍黄走国门，下马拜颜色。孤舟千日宿，离思日侵迫。还家问生事，未免烦计画。自念非世器，身以闲为职。不能高奋飞，有类笼中翮。清霜落众木，诸岭应列碧。行当脱身去，烂醉松下石。
宋-韩维-《答曼叔见谢颍桥相过之什》@颍川今古贤豪多，后生继者为谁何。吾交曼叔少挺出，力自树立非由它。潜心直欲到圣处，论议不避况与轲。读书下笔知所趣，崇树兰茝遗蒿莪。轩昂头角事高大，肯与世俗同其波。一从得官坐山县，有如鸷鸟著网罗。朝符暮檄困奔走，尚畏官长来诛诃。时时矫首尘埃下，窥睹风月偷吟哦。我怜轶才就羁绊，岁一往视无蹉跎。扁舟远放汝水岸，浊酒暮醉高阳阿。前时拜会牒来颍上，谨视敛籴讥奸讹。官曹寂寞古寺冷，况复朔雪飞傞傞。驰书里中二三友，固要以义当予过。星言整驾夕已至，霜桥晚渡冰峨峨。燃薪暖我频饮我，斟酌脯酱调盐鹾。倾壶举觞纷左右，客馆而笑君颜酡。危然正论中法义，豆笾罗列阵象犠。嘲俳乘醉忽以发，驶如凿水放九河。哀弦孤止四坐寂，继以箫笛相谐和。先生久与人迹绝，心如止水形枯柯。忽警此乐非外奖，不觉抚手促而歌。归衔络马屡见夺，欲去未忍还婆娑。空堂想见别后意，一灯夜守阵编哦。兴来落纸成大句，势欲李杜相凌摩。缄题见寄邀以和，大江汹涌难为沱。短篇澀讷非所报，为我挥笔芟烦苛。
宋-韩维-《答曼叔客居见诒兼简里中诸君》@少乏经世才，引分甘自置。不意田野姿，尚为轩冕寄。三年太学馆，饱食无所议。京都多贤豪，出入许陪厕。时从骑省吟，或就步兵醉。低回众人内，自谓处身智。耽耽秘书府，实待才俊地。乃昏落其间，众口沸嘲詈。茫如触骇机，狂顾不知避。忽逢故人来，一道平生志。归心西南飞，劲疾霜后鸷。远惭龙阳隐，近愧葆光吏。诗以谢诸君，颠冥非吾事。
宋-韩维-《答圣俞设脍示客》@梅侯三年江上居，盘羞惯饱鮆与鲈。客居京城厌粗粝，买鱼斫脍邀朋徒。孰亲刀匕擅精巧，闺中丽人家本吴。缕裁长丝叶剪藿，饤饾自与寻常殊。霜橙捣齑饭香稻，一饱岂顾家有无。我虽目病兴不浅，从想落纸霏红腴。雕盘隽味傥可再，赠子玉酒随长鱼。
宋-韩维-《答师厚和叔喜病起相招》@韩孟天下好，祝身犹戏駏蛩。今吾二三友，幸而得相逢。如何病在枕，垂见月律穷。前日始能杖，气力微春螽。出门候车马，庶几子予从。忽得连纸诗，壮然乱昏瞳。今我谢百事，无著中飞蓬。惟知烂漫饮，舍是非所通。愿群勤贮酒，相期雪翻空。
宋-韩维-《答苏子美见寄》@暮春游京洛，适与夫子遘。衣焦未及展，挈酒且相就。佳林延凉飚，广夏荫清昼。浩然尘卢醒，坐看天骨秀。殷勤述平昔，感欢道艰疚。谈辞足端倪，怀抱去蒙覆。志愿始云获，睽携遽然又。君舟既南驰，我马亦东走。还谯寡俦侣，孤学日以陋。高风邈难样，离抱曷其救。得君别后诗，满纸字腾骤。汪洋莫知极，精密不可耨。峻严山岳停，奔放江海漏。伏读昼夜并，文义仅通透。有如享太牢，继以金石侑。惟君抑雄才，文字乃兼副。要当被金甲，独立诸将右。指挥神武师，为国缚狂寇。献俘天子廷，功以钟鼎镂。勉哉俊其时，此论讲已旧。
宋-韩维-《答唐州郑郎》@先帝宫藩昔曳裾，便将狂直许倾舒。制分内外常更掌，省列东西亦预除。敢以功名为已任，自知谋议与时疏。归来粗足生生计，幸免乡邻厌乞诸。
宋-韩维-《答外孙杨承务》@享厚功微每愧颜，辞容聊企汉疏贤。居民未睹黄公化，过客空疑绛老年。适用每惭龟手伎，全生真赖马蹄篇。从今风月知无负，鸭子陂中有钓船。
宋-韩维-《答王詹叔见寄》@詹叔好古者，卓立自既冠。有如骐骥儿，一纵不可绊。近闻治周易，颠倒爻象彖。此书号精微，义与天地贯。吾知子之道，不止今所叹。新诗溢巾幅，见寄警庸懦。喷薄百丈泉，峭绝万仞岸。感激气为振，把诵手屡盥。阴风吹寒城，岁暮云物换。丈夫及兰时，功名当照烂。无为但默默，饱食大躯干。为报乏琼玖，君其取章断。
宋-韩维-《答微之》@南圃携樽数，西陂纵棹同。除书褒晚岁，归驭觞西风。节物萧条后，交游寂寞中。何时还一笑，池上舞惊鸿。
宋-韩维-《答象之谢惠黄精之作》@仙经著灵药，兹品上不刊。服之岁月久，衰羸反童颜。岩居有幽子，乘时劚苍山。溪泉濯之洁，秋阳暴而乾。九蒸达晨夜，候火不敢安。持之落城市，谁复著眼看。富贵异所嗜，口腹穷甘酸。贫贱固不暇，锥刀乃其干。坐使至灵物，委弃同草菅。惟君冲旷士，敦然守高间。食之易为力，天和中自完。故以此为馈，其容几一箪。报我三百言，浩浩驰波澜。何以喻珍重，如获不死丹。方当烦燠时，把玩毛骨寒。他年灵气成，与子骖双莺。
宋-韩维-《答辛子庄惠梅花之什》@东风雪风度清淮，淮边野梅撩乱开。想君此时驻征骑，题诗折花思悠哉。缄封千里到此地，桃杏芳意都未回。岭头奇艳忽照眼，不待驿使传枝来。清香满把愧佳赠，欲赋民敢空衔杯。
宋-韩维-《答杨方叔感怀》@吾闻古志人，往往感时节。所悲非贱贫，要在奋功烈。子今才且少，方以艺自拔。譬如适万里，所利轮与辖。翻然反虚无，乃与所事别。愿持君子叹，勉蹈古人辙。
宋-韩维-《答杨辛一君重阳对雨见寄》@秋风吹雨入荒城，城下篱边菊艳明。佳节相从平日事，新诗遥寄故人情。浮沉保宦非吾愿，俯仰流年只自惊。早晚郊扉收退迹，南陌北陌重逢迎。
宋-韩维-《答杨之美春日书怀依韵》@久宦怜官薄，端居惜岁芳。世情徒枳棘，吾操自松篁。铁擿敷经暇，檀槽度曲长。浮沈归浊酒，感激见新章。守道言何固，安时志不忘。惭无推挽者，祝子寿而康。
宋-韩维-《答原甫试墨见贻》@金壶道人丸法墨，持买都城人莫识。君先得之写大句，光与日彩相吞蚀。句精墨妙气怒豪，意欲斩鲸连巨鳌。鲸鳌天地两微物，何足辱吾钩与刀。丈夫卷舒固有道，愿君少安无草草。都城不独墨好酒亦好，安得不饮自枯槁。
宋-韩维-《答张念五》@浮云名宦只劳人，解组归来径杜门。继世命官联六傅，传家与子及诸孙。圣贤相对书千帙，闾里交欢酒一樽。荷芰满湖秋气早，待君方驾践诚言。
宋-韩维-《答张念五见寄》@林泉萧酒逸平生，不识人间宠辱惊。美质自全荆璞贵，嘉名长共洛波清。身虽贫约非原病，诗为穷愁似孟精。命驾高踪久无继，一时风义独归程。
宋-韩维-《答赵县丞》@止足常佳汉二臣，早思幽退谢朝绅。奉藩终乏三年最，学道才知一日真。目病懒将书卷展，心闲得近酒杯频。朝吟夕啸无厌斁，正赖贤宾与德邻。
宋-韩维-《答仲章别后见寄》@会合非素期，追欢得同好。旅情忘郁约，春事入吟啸。子行反崤巩，我去旁嵩少。怅望洛阳花，金樽不同倒。
宋-韩维-《灯夕次韵答微之》@白首还家再遇春，每将弦管乐脾神。况逢旧相分藩契，仍喜闲官脱世纷。灯散异光全作昼，歌翻新调欲留云。归时绝景醒余醉，极望银蟾照玉尘。
宋-韩维-《登城楼呈子华》@麦苗黄熟稻苗青，饷妇耘夫笑语声。楼上清风帘箔静，田间白水鹭鸥轻。展亲会集从容乐，娱老讴吟放旷情。羽孽渐消民食足，更无余事计亏成。
宋-韩维-《登湖光亭》@雪尽尘消径露沙，公家池馆似山家。翠痕满地初生草，红气通林夫放花。匝岸平波清照雁，压城危榭斗回鸦。自惭白首犹圭组，此地年年常物华。
宋-韩维-《登楼书事》@病起思遐眺，兹楼寓一欢。烟芜连雨脚，秋稼入云端。惊鹭衔鱼起，饥鸦啄果残。凭谁图好景，画手世无宽。
宋-韩维-《登上东门》@朝发上东门，回首望帝宅。宫城镇大野，瀍洛去不息。是时雨新霁，云物有佳色。嵩峰如迎人，百里见晴碧。平川邈如画，日照崖脚赤。道傍公卿坟，鳌背鱼脩石。苍苔剥文字，十五尚可识。贤遇不复辨，零落同一迹。薄暮桑榆风，空悲怀古客。
宋-韩维-《棣华堂》@锦衣赍钺耀当年，心在王家迹在边。论议每先诸将勇，规模仍袭仲兄贤。一朝华栋飞翚动，四坐清觞插羽传。欲赋酬章惭懦氏，白头终日诵尘编。
宋-韩维-《东禅院坐上作》@山林曾是身由身，岂合区区入世尘。萧散未能忘故态，优游聊喜及时春。闲中浊酒偏亲我，同外飞花欲趁人。多谢鸣鸠催对雨，坐惭无术粒斯民。
宋-韩维-《东窗》@高窗不掩秋气清，下见瓦沼涵泓澄。雨洗浮萍翠色静，青丛绿蔓相缠仍。阶前童童两好树，上有鸣禽不可数。杖藜书生爱苦吟，独立西风无旦暮。
宋-韩维-《东郊》@东郊丝雨破浮埃，绣骑寻芳两两来。十亩霜阴青翳目，一篙溪色碧于苔。林花泛日莺求友，垅麦含风雉应媒。绿柳朱栏多酒市，杖头谁伴玉山颓。
宋-韩维-《冬日喜雨呈穉卿景》@严冬温气袭人间，忽听繁声慰病颜。从律好风千里至，执权真令一朝还。顿抽陇麦全如揠，欲绽江梅已可攀。主尹勤民嘉岁望，径携歌鼓乐幽闲。
宋-韩维-《冬夜》@繁阴扫无迹，庭雪尚余光。屋背生寒月，林梢绡暗霜。昏瞳频废卷，悲睛易沾裳。却想故园夜，张灯宿草堂。
宋-韩维-《冬至日作》@初阳动新琯，微霰集前墀。举宗会佳节，拜贺俨成仪。念我闺中人，独此隔容徽。昔同奉祭笾，今自享酹卮。仿佛平生像，凄怆故年衣。寒灯清无光，僮使侍虚帷。对之忽悲结，零泪不可挥。娇儿何所识，摴博自为嬉。
宋-韩维-《董家园对雨》@霏微池上来，萧散竹间度。稍远树头花，颇沉波面絮。狂收游骑迹，喜动田翁语。对酒岂不佳，幽寂自成趣。
宋-韩维-《读白乐天传及文集》@才高文赡富时名，感物伤时动有情。不识无生真目体，一尘才遣一尘生。
宋-韩维-《读白乐天传及文集》@直道危言自古难，忠贤常困佞邪安。兴王赏谏非无法，却为贪令自择官。
宋-韩维-《读白乐天传及文集》@仲尼饥饿颜回夭，此意谁能问大钧。何事香山白居士，每嗟衰老亦言贫。
宋-韩维-《读杜子美诗》@寒灯熠熠宵漏长，颠倒图史形劳伤。取观杜诗尽累纸，坐觉神气来洋洋。高言大义经比重，往往变化安能常。壮哉起我不暇寐，满座叹息喧中堂。唐之诗人以百数，罗列众制何煌煌。太阳重光烛万物，星宿安得舒其芒。读之踊跃精胆张，径欲追摄忘愚狂。徘徊揽笔不得下，元气混浩神无方。
宋-韩维-《读信陵传》@周网乱无纪，群雄事吞争。犹能假仁义，以势相夺倾。是时贤公子，信陵最知名。招摇大梁市，揽辔御侯嬴。义胜下予色，恩重忘彼生。窃符连王姬，奋锤遗国兵。救赵意何切，于魏情已轻。赖有毛薛在，终然臣节明。
宋-韩维-《独坐》@雪屋生寒劲，风灯落烬频。惊号独过雁，默坐未眠人。世事存伤没，年华故换新。还将寂寞意，强与冻醪亲。
宋-韩维-《杜君章家赋海棠二首》@长条无风亦自动，繁艳著雨更相宜。少陵不奈被花恼，终日颠狂觅酒卮。
宋-韩维-《杜君章家赋海棠二首》@濯锦江头千万枝，当年未解惜芳菲。今朝得向君家见，不怕春寒雨湿衣。
宋-韩维-《对雪看梅》@持梅况酒诚为得，对雪看梅始见真。失素定应潜送腊，露红如欲巧矜春。神凝姑射今仍在，云覆巫峰晓更新。谁识仙家事严秘，舞妍妆靓不传人。
宋-韩维-《对雪偶成三颂呈芳公长老兼简收贵二上人》@空生去后花飞绝，庞老行时雪落频。有句无言空不会，夜寒红燄一炉香。
宋-韩维-《对雪偶成三颂呈芳公长老兼简收贵二上人》@闻君鼎足话无生，说尽无生及有生。几日西郊回杖锡，小窗同听竹风声。
宋-韩维-《对雪偶成三颂呈芳公长老兼简收贵二上人》@谁识天公造化情，珠楼玉殿一朝成。色空无有何能辨，陵坎高低本自平。定见乌鸡遭指注，宁分皓鹤失鲜明。可怜辛苦齐腰客，不悟纷纷觌面呈。
宋-韩维-《对雪送花走笔况之》@春阴黯黯压城低，乱扑帘帷细点衣。梅蕊更寒犹竞发，杨花未暖忽先飞。便思樽酒陪公议，敢望笙歌近使威。绝景坐嗟清燕隔，一篮朱白尉旋归。
宋-韩维-《对雨独酌》@褰帘雨正繁，附火寒已薄。修竹摇清音，芳梅绽朱萼。感此时运驶，对酒成独酌。多谢枝上禽，飞鸣慰寂寞。
宋-韩维-《对雨思苏子美》@五月阴盛暑不效，飞云日夕起嵩少。回风飒飒吹暮寒，翠竹黄蕉雨声闹。北轩孤坐默有念，人生会合那可料。昔与子美比里闾，是月秋近足霖潦。吾徒无事数相过，日策疲马度深淖。升君之堂伏君几，果饵罗列亦稍稍。开樽得酒味已酢，辅以谐谑聊可嚼。长歌激烈或孤起，大论纷纭特一噪。飒然夜气变凄栗，连披短褐曳颠倒。且欣主人同气类，安问邻家厌呼笑。而今相望各千里，跼促有如鱼在罩。人生此乐不易得，世事荣辱何足校。行当结侣候春水，一访洞庭湖上棹。
宋-韩维-《发襄城寄曼叔》@别离何从生，乃生欢爱间。一登君子堂，笑语十日连。薄暮跃马去，飘忽如云烟。毋言欢戚殊，世事举皆然。
宋-韩维-《泛汝联句》@平居厌城郭，具舟泛清汝。蓝光一水远，铁色两崖古。日华动中流，沙纹乱前渚。湍鸣达公桥，草绿襄王墓。园英拥流沫，风叶堕残雨。停桡弄山泉，扶杖过花坞。澄潭数乱石，断石横颠树。泳波鱼鬣舒，闯穴蛙首怒。冲云一雁远，唼荇群鸥聚。村间桑枯春，川阔牛羊暮。回头绿树失，卷幔青峰露。寻幽恣盘桓，泊浅屡回互。灵草不知名，珍禽啼在处。夕阳散鸣鸠，荒阡拱游兔。挽缆谣歌童，簪花立田妇。高歌客自如，归涉人相负。青蒲戢戢生，紫燕翩翩度。云烟波底明，井邑林外睹。欣逢闾里旧，愧乏鸡黍具。揣水荐泛鳞，掘石羞山茹。绕塘梅实绿，冒桂禽壳素。我巾聊一颓，石榼烦屡注。朱樱出芳林，紫笋侑雕俎。高篇烂珠璧，至乐谢钟鼓。嗟予性本隘，于世事皆鲁。便欲弃簪裳，归去事田圃。肆意山水乐，脱身尘埃苦。此适诚足尚，斯言未宜遽。圣神拱岩庙，贤俊毕珪组。如君之所怀，于时当有补。高文赞皇猷，大论宁国步。无为五斗卑，遂屈万里举。明心在知己，汗颜愧虚誉。时方索大鼎，胡为炫康瓠。富贵固众欲，非望久自阻。圣贤有遗方，戮力期共赴。尝闻曰中庸，曾不滞出处。进当泽生民，退则守环堵。所求义与此，要在身不污。愿无废吾言，于道其可庶。
宋-韩维-《范奉议作西江月劝酒》@故里亲交半柏城，坐中牢落似明星。雨多秋草荒三迳，零重寒花坼万铃。闲后并和诗笔废，兴来未放酒杯停。樽前一曲西江月，犹识当年旧典刑。
宋-韩维-《范公新池》@忘机人似汉川阴，取友从来亦断金。华屋万楹开里第，清池十顷是家林。笙歌喧甚犹能默，觞斝飞余不废吟。便欲与君从此适，藕花风外一披襟。
宋-韩维-《放鱼》@时哉清川鱼，罗此钩网牵。稚子捧盘至，鳞采金翠骈。一感仁得意，泳我清泠泉。晨跳翻绿萍，暮息依白莲。脱身刀俎间，永以终尔年。唯昔郑国侨，亦尝叹悠然。以方斯可欺，孟子称其贤。永怀古人懿，屡叹春风前。
宋-韩维-《废烽台》@耆老不可问，高台荆棘间。一时戎马散，千古暮鸦还。事往孤鸿断，人来落照閒。兴亡无限恨，惨淡对河关。
宋-韩维-《奉酬君俞》@夫君有奇尚，与世实相差。不饮三春酒，唯看九日花。名虽贤士籍，心自法王家。顾我何能尔，东风醉弁斜。
宋-韩维-《奉酬君俞席上偶成》@候月纱笼合，看梅翠幄开。满城均俗乐，同闬得君来。笑极时倾弁，欢狂欲倒罍。赋诗惭善祝，凡器岂公台。
宋-韩维-《奉酬乐道》@故人从我游，里{外门内千}非潇湘。文章老益壮，欲掩李杜光。新诗来连翩，奔走获与臧。调高岂能继，爱重如琳琅。春风动地来，急雨催群芳。梅蕊亦已落，坐看飞絮狂。谁能于此时，默默但退藏。且倾杯中物，莫顾腰下章。缓舞金缕衣，高歌玉炉香。白头自有乐，岂愧少年场。
宋-韩维-《奉酬南陵三君别后见寄》@齐居有常禁，跬步不得语。清欢犹反思，浊酒成独抚。野杏乱飞春，邻鸡静啼午。寂寥正如此，坐见前山雨。
宋-韩维-《奉答对俞寄鸭脚实见贻》@南国有佳树，结阴君子堂。秋风凋碧叶，素实登新尝。顷怀朋游重，千里走绛囊。朋游方会合，论文开酒场。共嘉明物珍，含甘咏雕章。章罢默不乐，为君一停觞。
宋-韩维-《奉答乐道》@禁职台纲佚旧儒，青林华屋俨高居。炎天久隔押犀论，暇日聊脂载酒车。雨逼秋容生户牖，风回凉思入襟裾。东朝第一推调护，圣主宁容久卧庐。
宋-韩维-《奉答宋中道服除还朝示亲友》@喧然佳句落神都，哀此援琴尚有余。未见校文登子政，空传为赋似相如。道存固可轻华冕，谈进当知得异书。推毂贤豪非我事，所期诗酒乐朋裾。
宋-韩维-《奉答吴殿丞见赠》@势利跃谄子，声名走夸儿。我于二无一，世固背以驰。君从江海来，面有潇洒姿。朝廷多旧游，绝迹不复追。足音三及门，乃得众所遗。长篇烂盈目，清远谬见推。将非乐间放，独与静者宜。何以谢嘉况，湖山有前期。
宋-韩维-《奉答原甫登契丹岭见寄》@中原昔失御，幽冀不复华。我朝示仁抚，金币岁屡加。君恩谨宜道，使才慎推差。翰林承命行，驱驾绝漠沙。晨登寒山岭，回望万里家。劲风搜貂裘，严冰断马挝。乡心感归雁，塞泪零悲笳。慷慨属国节，迢递博望槎。幸古有此贤，庶足开颦嗟。晴阳展归旗，喜气日以嘉。入门解征衫，金樽滟流霞。哀弦间清唱，娇鬟蔚如鸦。一慰行役劳，期君柳初芽。
宋-韩维-《奉答詹叔过澶之旧州有作》@荒城岿遗堵，曙色起桑柘。肃肃胡雁群，风急不得下。子行感兴废，吊望一停驾。缄诗寄故人，明灯读寒夜。
宋-韩维-《奉答张寺丞再招游薛园》@名都富游践，所历多异境。贪奇事穹览，一过不再省。兹园独勤来，三尽昼刻永。目清林叶净，耳快石泉冷。如钱拾蟹壳，比针玩鱼影。苦耽幽事乐，常使归思耿。再招发新章，吾驾促当整。
宋-韩维-《奉答祖印喜雪二颂》@细逐流风遍大田，皑然一色绝中边。空生惯识岩中镜，何似天花乱坠年。
宋-韩维-《奉答祖印喜雪二颂》@久旱终能不失时，田家喜气吐虹霓。庞公昔日曾垂语，资福今朝更指迷。
宋-韩维-《奉和府判学士景彝喜雪》@朔风收尽冻云漫，细洒狂飘入夜寒。润浃土膏谣万俗，喜闻玉色舞千官。川原谁作呼鹰出，楼观朝宜跋马看。亚尹勤民流咏叹，一章高唱掩幽兰。
宋-韩维-《奉和介甫正月二日》@春意来何早，乾坤润泽中。雪明初照日，云断欲随风。世事蚊虻过，身谋雁鹜同。诸君亦诗酒，吾道未应穷。
宋-韩维-《奉和君俞佳雪二首》@老来事事皆抛尽，惟独忧民尚有心。深喜天公回气象，便同田父作讴吟。缘何更得闾阎暖，恨不偏于垅麦深。禅伯静中知我意，琅琅佳句玉其音。
宋-韩维-《奉和君俞佳雪二首》@居尘不染先生意，与众同忧太守心。两处本来非异事，一时都把付高吟。忽惊瑞相家家遍，潜助春功日日深。拥鼻临池哦丽句，水泉风竹共清音。
宋-韩维-《奉和君俞以子华古德颂见示》@百尺竿头进步人，随缘偶物莫非真。君看日用如何讨，即此空身是法身。
宋-韩维-《奉和乐道》@昔闻有客荐扬雄，清世文章又见公。奏赋独高天下士，辞荣远继古人风。怀贤不啻三秋久，置酒须期十日中。幸有红芳妆点在，可无多愧白头翁。
宋-韩维-《奉和乐道席上见诒》@大隗山前一老翁，幸分州契接群公。饮豪肯放兵先北，论合须欣水必东。坐对华灯燃宝檠，行看红艳发珍丛。良辰胜事从兹始，嘉与吾民乐岁丰。
宋-韩维-《奉和乔的馆宿》@蓬莱仙构斗魁旁，递直初登汉署郎。云向城头收暝色，月从楼角放寒光。行看砌菊嗟残艳，坐对书芸袭暗香。景物过清浑不寐，素经雠罢得新章。
宋-韩维-《奉和太素见诒》@幸有新醪对新菊，莫叹樽前光景促。诸公更唱自为词，缓奏金丝续银烛。
宋-韩维-《奉和象之夜饮之什》@淫阴泄为雨，十日泻不停。蓬蒿长四壁，浊潦流纵横。嗷嗷鹤群游，阁阁蛙乱鸣。端居积幽抱，沈郁久未平。是时俯几望，月魄向已盈。浮云失四顾，孤轮午亭亭。微风濯炎热，衣巾凛馀清。起我不暇懒，超遥步前庭。烦忧忽以去，旷如出幽囹。顾谓汝妻子，速具煎炮烹。同里四五人，予期得邀迎。随时具蔬果，饤饾甘与青。虽无水陆珍，亦足侑杯觥。所期在乘兴，岂问多品名。诸君于我厚，匪貌实以情。从容谈笑间，荡不见府城。肴来必虚反，觞至无留行。岂惟清言胜，或以善谑并。高风揖巢许，旷论齐殇彭。不知轩冕贵，直以道义荣。置身岂非德，抚事临惹惊。上天作阴沴，降水灾吾氓。芒芒郊野外，浩若翻沧溟。垣庐随波尽，稼穑安有成。所闻此害广，郡国多所更。吾群急病民，定见宽税征。囷廪无盖藏，何以活鳏{左女右上旬下子}。我曾不足恤，方以口腹营。念始昔从学，潜心于六经。颇知圣人道，要在及苍生。胡为取自足，而不惟其赢。顽然度岁月，如蛙守坳泓。中而复自思，此其义所宁。圣朝盛搜拔，列位罗群英。晨兴朝国门，冠盖多于星。旦材必夔稷，抗议皆颠闳。双凫与乘雁，未足关重轻。奈何不自量，欲以愚自呈。退之亦有云，其犹进狶苓。不如且饮酒，兹事未易评。
宋-韩维-《奉和兴宗腊日招宾浴普光》@嘉腊世所用，况今以令休。吾侪三四人，及辰为兹游。兹游岂其远，东城大道周。松桧寒色静，台殿香气浮。振衣聊自洁，举觞复相酬。淡泊顾多思，嘲谐讫无尤。京都豪贵儿，良马轻衣裘。飞鹰搏狐兔，驰突明星流。归来击鲜饮，赵舞间齐讴。岂不一时乐，此乐异我求。愿君勤置酒，简薄非所羞。
宋-韩维-《奉和杨直讲除夜偶书》@杨公白首困青騧，坐对流阴颇自嗟。半夜星文穷斗次，平明春色遍人家。漫将愁思惊天运，好看新诗待物华。何日一樽相就醉，为君先探此园花。
宋-韩维-《奉和运判朝散登乐山亭》@看山日日上孤城，不问云昏与雪晴。六六高峰长秀色，双双啼鸟忽春声。心惊流水光阴逝，身慕冥鸿羽翼轻。方促吏文严指使，不知诗兴坐中生。
宋-韩维-《奉和仲通秋宴》@参差天仗拂云台，雉尾分行剑佩来。万寿称觞臣节罄，九韶张乐帝颜开。班趋玉佩花相斗，舞入文茵雪屡回。疏贱恭承湛露赐，惭无辞藻咏康哉。
宋-韩维-《奉寄汝守仲仪舅》@尝提十万师，为国扞羌寇。严兵坐大府，诸将无与右。旌纛俨成列，钟鼓振前后。曰赏固自我，有诛孰敢救。胜势前已次，威声日西走。功名未及建，得此山城守。捧诏顾东路，怡然引车就。穷秋过旧许，整驾一来觏。高谈不知疲，辄用火继昼。卒无愠黜端，少以颜色漏。乃知君子心，得丧不自囿。悔非自取之，于道有不受。徒然颂德美，洪量讵窥究。孤城俯清汝，山势远相斗。公庭日无事，燕坐阴华构。林寒山雪飞，地静玉泉漱。于兹乐天理，足使道牙茂。时寄新诗章，穷闾慰衰疚。
宋-韩维-《奉送永州张中乐屯田》@昔年曾读子厚集，梦寐彼州山水佳。循良今慰远人望，潇洒仍惬旷士怀。楼头打鼓散群吏，林下啼鸟眠高斋。政閒境胜足佳句，好写大字镌苍崖。
宋-韩维-《奉同冲卿元日雪霁朝会称觞》@汉家万国朝元正，帝呵风师洒其廷。雨寒成花皆六出，一洗天地尘埃清。高风半天卷云去，空色绀碧惟华星。金鸟东来照宫殿，瑞气著物皆光荣。绣衣虎士扶脩旗，皂旄绛幅纷葳蕤。洞开重门纳冠剑，肃肃环佩来东西。乐悬未作舞在缀，雉扇稍映宫帘垂。黄钟独奏君德盛，赫然天日当彤墀。群臣拜舞千万寿，四方来王敢不只。遇闻圣人制礼意，上崇一尊临众卑。等威殊绝防僭慢，非止矜丽夸雄为。仰瞻仪物固自肃，又况烜赫铺德威。小臣不及观放仗，趋出恍惚犹惊疑。朝廷大体安敢识，赞咏盛节形诸诗。
宋-韩维-《奉同景仁九日宴相公新堂》@高堂突兀里人惊，丞相规模固自宏。移石远分嵩峤色，凿池切放潩泉声。茱萸结佩聊同俗，鹦鹉传杯岂吝情。右席先生亦华构，便应次第落新成。
宋-韩维-《奉同邻几对》@时律迎阳近，天云带雪低。欲飞含气象，忽散失端倪。绛阙明先曙，清衢冻不泥。休祥占岁序，佳气动烝黎。矫若翔廱鹭，纷疑剥楚圭。晨昏檐影眩，壬丙辨方迷。驾瑞彤墀集，凌寒玉仗齐。御筵开省户，赐醴走宫奚。屋角悬珠网，林梢挂素霓。山号悲虎兕，渊伏怯龟蠵。哀响求群雁，喧啾得食鸡。饥鹰无近击，狂兔有新刲。感往悲时物，怀幽梦故栖。温炉期夜拥，杰阁想晨跻。验古闻牛目，投閒读马蹄。吾交情不薄，今日手同携。酒拨新醅酌，诗看本字题。优游无不可，何必剡中溪。
宋-韩维-《奉同原甫度支厅壁许道宁画松》@长松盘青冥，郁与窗户封。许翁写生意，独得毫墨外。年侵日昏剥，拂拭自君辈。得非神物守，以待真赏会。翛然簿书暇，恍若岩壑内。举手扪紫烟，侧耳听清籁。苍林与老石，野性旧所爱。一从官都邑，兹游颇乖背。慰此痦寐怀，典刑亦足赖。幸当扫尘壁，促驾我其迈。
宋-韩维-《奉同原甫赋澄心堂纸》@江南国士未破前，澄心名纸世已传。高堂久倾不复见，谁谓此物犹依然。当时万杵捣云叶，铺出几案滑且坚。剡溪藤骨不足数，蜀江玉屑谁复怜。君臣嬉燕盛文采，骈章丽曲斗巧儇。一朝零落随散地，中原箧笥生光鲜。君安得此尚百幅，题以大句先群贤。群贤落笔富精丽，琼琚宝玦相钩联。嗟予材力岂当敌，虽欲强赋何能妍。耽独玩物古所戒，崇尚浮藻政岂先。江南可哀纸可惜，后有观者存吾篇。
宋-韩维-《奉同原甫槐阴行》@天门观阙双凌霞，下有驰道开平沙。高槐左右覆朱梐，绿阴翠气相蒙遮。朝回亘云下宝骑，游散制电奔香车。我惭太学官况冷，旦暮出此驱疲騧。清风吹冷南就局，炎日转景东还家。昏然百事不知省，空复春叶零秋华。
宋-韩维-《奉同原甫郓州乐郊》@诗人歌乐郊，以政不以游。太守名是地，岂非为民谋。下车布条教，惠爱春风柔。丹笔平枉讼，赭衣息奸偷。政和岁亦丰，闾里舞且讴。及我闲暇时，驾言此淹留。杂花艳暄朝，翠竹鲜霜秋。有台下观渔，有堂前抗侯。觞斝纷错，管鼓亦喧啾。都人从公来，小大毕休休。施设苟异此，且为民所仇。台高池益深，不若墟与丘。贤而后能乐，轲言良有由。聊书太守意，庶几来者求。
宋-韩维-《奉同中道锁宿南宫思宝奎殿前花树子》@曾见芳春二月时，弱枝繁萼动辉辉。难忘绝艳惊心丽，重惜良游与意违。好事几人能载酒，感时今日为沾衣。南宫老树无妍思，坐想东风绛雪飞。
宋-韩维-《夫人阁四首》@腊雪余香径，朝挥上绮甍。翠生兰蕙色。和人管弦声。
宋-韩维-《夫人阁四首》@重锦褰妆幕，请罗换舞衣。钗头双燕子，先向社前飞。
宋-韩维-《夫人阁四首》@薄暖正当挑菜日，轻阴渐变养花天。君王勤政稀游幸，院院相过理管弦。
宋-韩维-《夫人阁四首》@宫娃指晓已催班，拜谢春幡列御前。不待东风报花信，红酥采缕斗芳妍。
宋-韩维-《伏蒙三哥以某再领许昌赋诗为寄谨依严韵》@久陪法从常怀愧，再领乡州始觉荣。政事敢言前可继，宠光深见古为轻。预装白酒留春盎，旋剪红葩出洛城。两道况闻时泽足，不妨吟啸玉杯倾。
宋-韩维-《伏日同当事诸君饮延祥观》@适郊惮勤远，近市厌喧跼。纷然异趋向，日晏靡宁足。回车憩琳馆，邂逅得所欲。凉飚飒生林，飞雨时度竹。醇醪挹云浆，佳果咀冰玉。欢争校奕棋，谈笑追割肉。兹辰著术令，嬉燕动辇毂。聊从一时乐，庶以同厥俗。
宋-韩维-《芙蓉五绝呈景仁》@堂前堂后尽芙蓉，晴日烘开万朵红。不把一樽酬胜赏，忍看憔悴落霜风。
宋-韩维-《芙蓉五绝呈景仁》@小沾清露细摇风，养得新花北第红。客至莫教樽酒燥，朝吟夕赏未知穷。
宋-韩维-《芙蓉五绝呈景仁》@少年尝记作西游，尤蕊奇葩夹道秋。今日家园开烂熳，怳疑身在蜀江头。
宋-韩维-《芙蓉五绝呈景仁》@不辞晨起立秋风，为爱浓芳露满丛。若比洛阳花盛品，万枝开遍瑞云红。
宋-韩维-《芙蓉五绝呈景仁》@携觞日日绕珍丛，未必欢情尽醉中。却怕后时无意思，杀风景似范家翁。
宋-韩维-《服除送兄弟还都》@日月忽已远，再见新谷升。丧期有常数，吉我衣与襟。俯仰自悲咤，泪下肝胆崩。尚推立身报，未即泯馀生。肃肃忠宪公，秉德辅休明。报国有遗意，训言犹在听。况兹世厚恩，兄弟秩王庭。一朝出门去，事业各自营。上当答君仁，上以为亲荣。独此抑疴瘵，谢喧守柴荆。扫冢奉时祭，履田课春耕。既无公家责，聊徇狷者情。出处虽云异，要以道为程。
宋-韩维-《赋永叔家白兔》@天公团白雪，戏作毛物形。太阴来照之，精魄孕厥灵。走弄朝日光，赩然丹两睛}。不知质毛异，乃下游林坰。一为世俗怪，罝网遂见索。我尝论天理，于物初无营。妍者偶自得，丑者果谁令。豺狼穴高山，吞噬饫膻腥。苍鹰{娉女换扌}不得，逸虎常安行。是惟兽之细，田亩甘所宁。粮粒不饱腹，连群落燖烹。幸而护珍贵，愁苦终其生。纠纷祸福余，未易以迹明。将由物自为，或系时所丁。恨无南华辩，文字波涛倾。两置豺与兔，浩然至理真。
宋-韩维-《感季夏南堂怀江十苏二》@积雨漂暑馀，凉风作秋先。南堂草木深，蝉蜩嘒篱掾。感此时节流，坐伤人事变。去年居京华，晨昏侍亲燕。问谁过我频，江苏实帮彦。一朝艰祸缠，衔哀走穷县。形骸悲瘵中，气息仅如钱。邻几谪官去，门征校亏羡。子美亦远游，江湖一蓬转。人生哀乐间，瞥若过目电。念此不敢已，淋漓泪垂面。二君希代宝，宁人世俗贱。天和酌无竭，玉德莫愈见。何以尉相思，酬篇佇来绚。
宋-韩维-《公美侍郎赋诗见诒次韵答谢》@哭兄悲友老来情，默默终朝究道精。双毂幸回贤者驾，一觞聊展故人诚。身随风力常无住，辩若河源每自倾。早晚东城见华屋，与君垂白话无生。
宋-韩维-《公时遗石榴》@高冠趋尹君方掾，促席迎宾我已翁。交态不忘平日厚，歌声犹似少年工。映阶露菊秋吟苦，盈筥霜榴岁问通。每与东邻话知旧，白头强健几人同。
宋-韩维-《公孙孝子》@丧期著常数，在古固有之。嗟嗟三季后，礼让俗亦衰。亲亡有不葬，况问功与期。公孙布衣士，未免寒与饥。生兮已不恤，死者吾敢欺。孝生因其心，礼大实以时。挺然颓俗内，独以古自为。萧萧天平山，松柏有馀悲，可以表懿行，刻此无愧辞。
宋-韩维-《孤雁》@节物何催逼，翩翩不可留。枫丹湘渚暮，芦白楚江秋。只影侵霜月，孤鸣入戍楼。天高云路杳，安稳过罗浮。
宋-韩维-《观安公亭戏呈观文主人》@十五年来此地行，白头重到不胜情。寒梅未放黄金蕊，冰绽初流碧玉声。憔悴霜松如有诉，纷披风竹似相迎。红裙散后歌音绝，海鹤阶前时一鸣。
宋-韩维-《观灯市井之利得雨农田所急而二者不可以并时》@风回协气通青律，月破游氛上碧天。万盏华灯辉永夜，一犁甘雨报丰年。梅含宿润粧先试，荑新桑手不拳。云势崇朝殊未已，坐看泽遍先垓田。
宋-韩维-《观龙和谢师厚》@龙于经传皆有云，明幽其德能屈伸。尝闻于耳昧厥真，乃今睹之信所闻。层阴填空白日昏，仰见巨尾垂轮囷。其长百丈围车轮，仿佛如辨鬣与鳞。腥风萧飒来逼人，观者骇伏褫魄魂。须臾摇动卷缩云，云气断岸随飞奔。惊雷下震万瓦裂，暴雨一泻群河翻。霆收无迹雨在物，吁龙出处何其神。
宋-韩维-《观饲鱼》@群鱼戏清川，容貌甚融易。投饵落其间，纷邹忽无次。其来若有召，贪吻动如沸。波间互出没，似亦夸巧智。警跳鳞迸雪，饱泳尾摇翠。安知沧海外，五犗不可致。幸逢观者仁，不与钩网值。庄生昔濠上，尝叹天理遂。利心一以发，所向固多累。我观虽有殊，我得岂去异。
宋-韩维-《观音精舍期邻几未至》@懒驱羸马傍朱门，来对只园寂寞春。撩乱绕楼唯有燕，萧条垂箔更无人。未回山简池头马，空愧陶公顶上巾。留得清风满衣袖，为君吹尽鬓边尘。
宋-韩维-《官舍书事》@官曹本自冷，况值秋风后。落叶频委阶，斜光半穿牖。幽闲夙所尚，默静颇能久。门外声利喧，于吾竟何有。
宋-韩维-《过卞氏园亭》@桃李郊扉静，东风拂面柔。偶陪连骑客，来作探春游。斜日池边树，轻云城上楼。不须花艳动，一醉且淹留。
宋-韩维-《过杜甫坟》@三尺孤坟墓，空留万古名。风骚谁是主，天地太无情。入夜月虚白，逢春草自生。耒阳江色迥，吊罢恨难平。
宋-韩维-《过李膺墓同曼叔作》@汉衰奄寺炽，威柄敢专有。桓桓李司隶，誓夺还君手。登门盛贤俊，破柱发奸丑。身虽以此亡，慕者犹恐后。我行襄之野，把酹孤冢右。精诚有相激，泪落入卮酒。剖心死亦仁，灭顶过何咎。大雅称明哲，于君岂其谬。
宋-韩维-《过邵先生居》@竹坞斜开迳，茅檐半卷书。幽闲入高卧，淡薄见平居。乱水随酾引，残花不扫除。因君动高兴，回首望吾庐。
宋-韩维-《寒食出郊》@都门气象雨余佳，厌尽风尘见草芽。日薄风和近郊路，朱红粉白远林花。堤开独去媻珊女，柳下相逢轻{左车右录}车。丝鬓未催樽酒在，不须辛苦问年华。
宋-韩维-《何龙图赴上秘阁同诸君赋诗》@华阁岧峣冠道山，群公清晓集初筵。独持金印承新命，重对牙签识旧编。英俊雍容欣接袂，文章疏阔愧怀铅。一时高会形风什，留作儒林故事传。
宋-韩维-《和安国天钵拈香》@杖策乘缘利有生，闻风犹得耳根清。去年俱是凝然体，存殁徒伤妄者情。灵骨不随烟共尽，真心常与月孤明。世人欲识泥洹路，问取师今第几程。
宋-韩维-《和伯寿秘监》@曾陪道论接清欢，屈指于今四十年。不用笙歌娱上客，直将风月待高眠。黄花一醉犹能否，白首相逢是偶然。便欲投冠结闲伴，家山况与碧嵩连。
宋-韩维-《和昌言太中》@眉秀瞳青却少容，精神强健几如公。相逢细雨开篱菊，自愧繁霜满鬓蓬。谈道远追西域祖，题诗今得少陵翁。锋车北去归何日，且愿从容一笑同。
宋-韩维-《和昌言喜雪》@万里多仁德有邻，故交仍佩左鱼新。欢娱每恨流限驶，谈笑几还太古淳。浮蚁生光盈寿斝，惊鸿取势落华茵。题诗寂寞高眠冷，笑杀尊前起舞人。
宋-韩维-《和昌言谒见景仁民居话及洛事》@重迁岂是贤人累，乐内非期俗子夸。万瓦生烟新起第，一经消日旧传家。浮舟共爱清湖色，披竹时寻曲水涯。未信闲中无事役，隔年贪看别都花。
宋-韩维-《和冲公上人》@远色分诸岛，清光湛一陂。鸟行排夕照，竹影乱风漪。道体烦摩撮，禅心绝占窥。由来输范老，佛法不曾知。
宋-韩维-《和冲老雪颂》@揉絮琼飞晓尚飘，平吞六合蔽层霄。从来不打禾山鼓，且向樽前看绿腰。
宋-韩维-《和冲卿晚秋过金明池》@闻群西郊行，正值秋风晚。清霜卷枯荷，碧玉莹池面。浮空结脩梁，涌波抗华殿。云烟渺净色，览望一萧散。顷思暮春际，都人盛嬉燕。连帷错绣绮，方车鹜金钿。填填鼓钟响，耳目厌譁眩。乃令尘嚣辞，而有清旷恋。达人冥至理，喧寂无异观。偶然秉化往，何适非汗漫。吾知御寇游，所乐在观变。
宋-韩维-《和崔象之颍桥观赠阵清臣太丞兼简阵》@崔侯朝从西邑归，面有矜色口且咨。云得高士阵其姓，非向可见所庶几。尝登于朝最吏课，一旦去之心甚怡。颍阳古观三日语，坐见月出青松枝。深穷性命识原本，论议纯一无瑕疵。周通旁畅未始极，曾不与道相乖违。阵虽平生所未识，以子而誉信不疑。向风长想日复夜，膏车秣马吾其西。
宋-韩维-《和定国廷评》@孤身万里逐流人，两见炎洲末利春。勋族每蒙朝念旧，圣恩方与士更新。忘忧自有禅心静，御瘴无先道气醇。傅野为霖非我事，愿闻雷雨跃穷鳞。
宋-韩维-《和杜七学士见寄》@谋猷久恨辜明主，骸骨终蒙赐老臣。绝口敢论当世事，放怀重老故园春。闲寻物外忘言客，喜遇杯中得趣人。能作新诗仍寄我，知君心不在埃尘。
宋-韩维-《和杜孝锡展江亭三首》@斜日低云动水光，偶寻佳处阅群芳。城闉不隔和风度，吹过千花百草香。
宋-韩维-《和杜孝锡展江亭三首》@惊鹭飞鸣避画桡，游人笑语过朱桥。买家园里花应谢，绿遍墙头野杏梢。
宋-韩维-《和杜孝锡展江亭三首》@世情未免歌红粉，道韵无妨寄白云。归路看花应更好，林间明月涌金杯。
宋-韩维-《和公美以诸家会集所赋诗》@道在何非乐，官闲不近权。过从只闾里，真率易盘筵。捉麈躬千圣，衔杯慕八仙。清欢垂老得，佳句即时传。玉醴初醇日，琼花欲坠天。谁能于此际，华发问流年。
宋-韩维-《和贡甫》@十年灯翳视浮荣，兀坐{筱攵换羽}然槁木形。别后情怀非往日，老来光景似流星。厚恩示报心徒赤，多病何从发复青。一览雕章思旧好，忽如醒病得初醒。
宋-韩维-《和胡公谨游李寺丞北园》@春郊不数到，俯爷恨流景。李侯有嘉招，滞念兹一聘。名园带乔树，亭榭散清影。解我尘中衣，觞行日舒永。花团锦缬明，竹竦摇碧静。从容方罫，万事不关省。善谑宁类鄱，高歌或好郢。行遵水曲幽，望出林梢迥。兴来非外奖，理惬有真领。薄莫联归鞍，清风吹不醒。
宋-韩维-《和江十浮光隐者》@我本岩壑性，落身名利场。譬如笼中鸟，飞举意不忘。常恨此世人，与古不相方。争名塞朝市，养志空岩房。近闻二三子，卜筑淮山旁。松柏手自种，夏阴郁苍苍。晨钓淮上石，暮返林中堂。琴樽自为乐，过是皆秕糠。乃知天下士，未易一概量。好事江夫子，慕之著辞章。名落尘土间，清风何激扬。安知后来者，不及董与黄。
宋-韩维-《和景纯栽松》@芳根出涧底，秀木依墙东。莫顾一时好，当观三世空。
宋-韩维-《和景纯栽松》@论坚莫如松，言脆莫如葱。坚脆卒同尽，无尽无如翁。
宋-韩维-《和景仁》@平池旋涨西山雨，密竹频惊北户风。垂箔屡销檀炷紫，出门时看杏梢红。酒成岂见甘而壤，花在须知色即空。只怪雕章今日至，不知清醉昨宵同。
宋-韩维-《和景仁寒食》@韶华已过半，感叹固多同。万室初藏火，千花竞笑风。林光高蔼蔼，山气远葱葱。洒泪松阡里，伤心白发翁。
宋-韩维-《和景仁胡中》@繁花乱委茵铺锦，弱柳交垂绿作笼。竹影入波添旧翠，桥阴横岸见新红。临觞善谑如平日，落笔佳章有古风。早乏斯文华国体，更将何术代天工。
宋-韩维-《和景仁开才能元寄牡丹图》@胜事常归蜀，奇葩又验今。仙官裁样巧，彩笔费工深。白岂容施粉，红须陋间金。不嗟珍赏异，千里见君心。
宋-韩维-《和景仁探春》@山色青螺髻，清波绿鸭头。已欣春事起，那问岁阴流。王蚁新浮盎，金鳞恰上钩。衰年怯多酌，尤怕范家瓯。
宋-韩维-《和景仁探春》@才疏非所用，身退此其时。静默安虚室，忧虞履薄澌。景和闻鹊稔，花近候梅知。杖履从兹数，非公孰与期。
宋-韩维-《和景仁同游南园》@喜公新就好林塘，方驾来游属盛阳。广厦阴凉回暑气，平波炎赫变秋光。酒中未免分清浊，身外何曾校短长。地胜人高多乐事，须知洵美是吾乡。
宋-韩维-《和景仁同稚卿湖光亭对雪》@共喜忘怀势利间，每逢嘉景便开颜。梅花冒雪轻红破，湖面先春嫩绿还。浮蚁浓来当为釂，冥鸿高举不须攀。我惭习气欢狂在，未及仙翁一纪闲。
宋-韩维-《和景仁喜晴》@浓阴开积晦，和气散余凄。碧爱城阴草，红知花下泥。啼鸡一声尽，归雁数行低。溪路桃争发，须防去棹迷。
宋-韩维-《和景仁元夕》@月上朱楼角，风摇翠篠层。传声回步辇，满目烂行灯。萧鼓千门沸，弓刀万马腾。诗翁怀盛事，眉雪惨霜棱。
宋-韩维-《和景仁元夕》@禁户千通鼓，天街万点灯。怀君莹如玉，驱马不嫌冰。乐事看流俗，狂游记旧朋。回思真梦幻，不待访林僧。
宋-韩维-《和景仁之什》@美疢随冰释，微阳应律生。严风散余燠，密雪暗深更。预喜衔杯集，当期策杖行。知公有新庆，金奏动皇情。
宋-韩维-《和景仁作夜》@六十复过六，逐物何当足。善恶两都忘，宁论择鱼肉。流光速于电，至道明如烛。孰谓吾庐卑，随时自凉燠。
宋-韩维-《和景彝圣俞马上见槐花》@天津南望两涯间，蓊若青云乍吐山。花叶相催何日已，尘埃不断几人闲。郎官萧洒裁诗丽，博士龙钟叹鬓班。我独无诗亦无叹，朝驱羸马暮知还。
宋-韩维-《和君俞春暮书事》@举俗从多事，惟君独闭关。废觞岂为戒，开卷不妨闲。小雨清湖面，飞花乱席间。应怜狂太守，心不到灵山。
宋-韩维-《和君俞偶成》@窃比淮阳卧，幸非庄舄吟。政余无异事，物外得同心。遇兴倾浮蚁，投闲作戏禽。世间并出世，于我两沉沉。
宋-韩维-《和君俞岁暮偶成》@冻水迎风解，芳芽逐日新。不惊身惭老，还喜物皆春。发短频添雪，心虚不受尘。鸡豚如有燕，莫忘社中人。
宋-韩维-《和君俞喜雨》@一夜镐炎散烈风，清和从令气潜通。诚微敢谓天心应，政拙惟希岁事丰。便有欢声南亩俗，首传佳句省陵翁。心灰鬓雪无余愿，饱食安居与众同。
宋-韩维-《和君俞属疾见诒》@密桐新篠昼阴阴，独想禅房燕□□。□□□□何者病，一尘不立本来心。生涯易足惟高枕，物累难作是苦吟。乘兴几时回杖履，后池泉溜有余音。
宋-韩维-《和况之》@湖上和风艳翠漪，柳枝摇动草芽齐。珍禽彩翼嬉晴日，游女红裙上大堤。新试画船浮鹢首，却惭美盎乏驼蹄。喜君不负持杯约，正是桃花水满溪。
宋-韩维-《和况子提刑途中遇雪》@雪凝野旷接高低，切切寒侵使者衣。客路怳惊霜鬓改，家山回望玉觞飞。更添宿雨催花润，未放春雷起蛰威。柳色压堤清溜满，舣船持酒待君归。
宋-韩维-《和乐道》@红旆重来镇故乡，吏民欢喜指牙床。忽颁优渥垂天诏，仍许衰残守郡章。自笑木鸡犹独立，人嗟竹马漫相将。君皇念旧恩非浅，南北圭符各一方。
宋-韩维-《和李大邻几圣俞及见过小饮》@朝朝骑马出，请道所从何。所从亲且旧，恩义固匪它。京都从权豪，门户高轲峨。苟无势利求，安事徒奔波。不如过亲旧，虽数无嫌诃。君家庭馆闲，远在城北阿。惟吾二三友，暇日一来过。解鞭不肯去，得酒亦已歌。况逢春阳始，风力渐柔和。浮膏动郊壤，芳萌缀林柯。良辰游不处，为乐戒蹉跎。烂醉穷吾年，十日讵足多。
宋-韩维-《和邻几馆宿观伯镇题壁有作》@城南饮骑散，君赴蓬山庐。禁门肃清夜，飞阁何渠渠。深沉漏下始，萧飒雨气馀。俯仰河汉明，高情邈冲虚。独怀同舍郎，被命分左鱼。得州东南胜，绕郭生芙蕖。苦嗟已留滞，三岁纷尘裾。人生固不一，理亦相乘除。或彼有所近，或此亦以疏。冯唐匿郎署，白首常晏如。方朔虽金门，避世等樵渔。古来守道者，期不忘厥初。但愿饮酒间，时读古人书。
宋-韩维-《和邻几前岁同济川原甫赏阁后杏花今兹对之有》@春风几日到蓬莱，仙伯初惊杏蕊开。绕树独听清夜漏，怀人空对昔年杯。坐怜珍赏同心隔，愁见新芳入眼来。欲折繁枝有所赠，九重丹禁照瑶魁。
宋-韩维-《和邻几社日》@春阳□□□，□□□□□。□□□流光，连坐叹故园。游□□□□，□□□□□。击鼓会乡人，莫觞为曰□。□□□□□，□□割肉归。独我恨不与，京尘空□□。□□□时惊，先入旧庐飞。
宋-韩维-《和刘郎浴观音予置酒见贻》@禅关严城侧，深靓辟华构。方吾挟书来，值子出杅后。欣然出浊酒，谈笑坐清昼。三四同来人，颇喜出邂逅。牵衣起相酌，曾不烦劝侑。纷披索潜逃，顾壁恨无窦。不谓一樽乐，有逾万金寿。瓶罍忽已竭，余兴不自收。走登故人堂，拜叙十年旧。夜深跃马归，不畏妾妇诟。
宋-韩维-《和六弟苦雨》@雷激霆奔夜复晨，天街流潦没车轮。清风皎日收无迹，妖{左虫右戾}顽蛟亦有神。洊至已惊占习坎，汨陈深巩败彝伦。苍生可念非吾力，漏屋颓垣不庇身。
宋-韩维-《和曼叔》@官路飘蓬奈别何，塞垣相见此情多。酒樽重喜为亲寿，华发犹能继子歌。行树坐思新种色，断冰应泛晚来波。紫荆山下游从少，独把雕章醉后哦。
宋-韩维-《和曼叔赋断蓬见别》@霜蓬飞无根，岁暮随惊风。翻翻走寒野，日以去故丛。譬如远游子，飘泊从西东。一感颍上别，慨叹发予衷。
宋-韩维-《和曼叔昆阳城》@炎精灭无辉，贼莽伺天丛。帝乘馀连起，一剑无所挟。皇天相其怒，雷电助震叠。寻邑百万师，破碎在俄霎。开汉中兴基，其犹取诸箧。千载滍水上，行人指遗堞。威灵久不泯，如与耳目接。至今古祠上，过者犹惴讋。荆芜起寒色，尚想战血喋。屋瓦无遗处，秋风卷黄叶。
宋-韩维-《和曼叔灵树相别》@男儿易为别，寻尺固可轻。今日掺子祛，凄惶不自平。岂其道里远，要是隔音形。春风卷行迹，车马无留征。回首高阳峰，隐约林间明。
宋-韩维-《和曼叔憩永惠院》@立春月在季，我时如滍皋。惊风扬红尘，颇有行役劳。自骇兹刹胜，愿言憩骖镳。前对高花繁，后视万竹交。虚堂坐间敞，我辖忘载膏。闻群戾止日，飞雨正萧条。佳景忽在眼，恍如隔晨朝。一吟竹边句，清思霭馀飘。
宋-韩维-《和欧阳内翰内直对月见寄》@新衔佳命上金銮，递直连初寝未安。霜气稍依罗幕重，月华先近玉堂寒。诏函裁罢骞灵凤，诗句书成舞瑞鸾。学省地閒清赏隔，怀贤空向斗杓看。
宋-韩维-《和如晦游临淄园示元明》@平津开馆大道西，档夭杳姹通园蹊。东风入林朱白动，次第装遍枝高低。红梅最好花正盛，我时往看归仍携。尔来风雨就零谢，忍见踏尽随春泥。广文先生厌闲冷，投书结伴散马蹄。主人同僚相门出，未肯朝暮甘盐齑。欢然握手喜迎候，促具并走子与妻。插芳咀甘不知去，归舍已见鸡在栖。坐挥大句鄙凡近，脱落尘迹登天梯。不因时节自娱放，颇置白黑为愁凄。我昏如此漫不省，何异车鼓乐鷃鼷。长安绿酒春正美，与子一醉万事齐。
宋-韩维-《和三哥立春即事》@青帝收寒岁令回，彩幡今胜下天来。人声恺乐归歌缶，风气恬和拂寿杯。发逐时光明似雪，心谙世味冷于灰。西堂梅蕊今年晚，应待安舆到始开。
宋-韩维-《和三哥入山二首》@巢由没已久，风迹旷不嗣。长啸箕颍间，悲风肃然至。传闻龙山下，茅屋架三四。中有隐者栖，读书乐仁我。饱观人事变，深钩易象秘。耕田给衣食，乡里沾赈遗。呦呦山鹿群，摩抚驯不畏。乃知至仁主，足以通异类。声名自驰击，我心晏无累。寤寐想斯人，安得同所致。
宋-韩维-《和三兄立冬祠太乙二首》@楼外兰班晓斗垂，霜晴宫瓦湿琉璃。珠幢羽节严仙杖，桂酒椒浆洁祠仪。寒气导迎通律管，神光飞动属坛壝。定闻贾傅开良对，天子斋居待受釐。
宋-韩维-《和三兄立冬祠太乙二首》@曾为祝史趋真馆，屈指于今二十年。琪树瑶林成想像，直疑当日梦游仙。
宋-韩维-《和三兄晚饮》@乍去炎氛浊暑中，高怀幽事不如穷。乍怜老竹梢云碧，已见新梨着露红。回雪舞腰来洛浦，仰天歌韵有秦风。雄图壮节消磨尽，所得清樽一笑同。
宋-韩维-《和三兄游湖》@竹阴回抱柳阴敷，石色青青润不枯。暂到已经风力劲，更清须待月轮孤。波涵天影迷高下，云覆山光变有无。暑退疾清人意健，纵吟狂醉是良图。
宋-韩维-《和三兄之山阳省孀姊书怀》@君子蹈仁我，近自亲爱始。当行岂顾留，千里犹举趾。伯氏有东役，驾言适淮涘。离西半球未及展，浊醪未及洒。起视白日移，驱车一何驶。遵涂骊唱发，春风落端绮。义参成周作，辞追建安轨。感此留滞迹，一诵三四起。安得假羽翮，远慰心所企。此志良未遂，洒泣詎能已。
宋-韩维-《和邵兴宗再还馆》@莫嗟华发尚蓬瀛，自古儒生半滞荣。学似杨雄老天禄，才如严助厌承明。一箪聊喜安吾道，几骑当知达此生。闻说东郊可携手，能来从我并鞍行。
宋-韩维-《和胜之弹琴》@寥寥太虚内，漠然函至音。淳源一以泄，其流播为琴。众人玩其器，贤者识其心。胜之明达士，于此趣已深。发为新诗谣，如听松风吟。钟牙久不作，谁辨雅与淫。昭氏贵弗鼓，兹言良所钦。
宋-韩维-《和圣俞斗山鹊》@禀此分斗姿，用舍在所激。翻跳巧相中，一败躯命掷。晨鸡鸣不渝，霜隼时乃击。既无一二效，岂不愧肉食。
宋-韩维-《和圣俞逢羊》@雉以媒就获，鹿以由见羁。物情非本然，实自巧者为。惟人莫或使，势利中夺移。朝游固金石，暮变险阱机。世路有如此，君无独羊悲。
宋-韩维-《和圣俞天津桥闻歌》@飞雪朝来霁，朱楼月下过。绝云看丽构，裂玉随清歌。醉烛轻摇箔，游鞍不动珂。回头少年乐，惨淡一悲哦。
宋-韩维-《和圣俞闻景纯吹笛妓病愈》@刁侯好事闻当年，至今风韵独依然。归来不作留滞叹，能出窈窕夸樽前。前时宾客会清夜，横笛裂玉吹孤园。新声妙逐柔指变，余响欻与高云连。悲风萧瑟四座耸，清笑自足遗拘挛。近闻有疾勿药喜，主人欲饮期数贤。气羸曲节宜少缓，体软舞态当益妍。人生行乐不可后，幸及华月秋娟娟。
宋-韩维-《和圣俞喜雪》@穷冬不雪天子忧，既祷乃降惟神休。人间半夜天地白，灵泽一洒万汇周。乃知天人相响影，自古王者重修者。登贤黜邪朝序清，锄奸戮妖海波静。群公不劳岁奔走，四时不干雨阳正。
宋-韩维-《和圣俞饮会之作》@幕府多俊良，乘间得邀命。阵觞四座合，清笑发高兴。冰梨走咸黾，霜橘荐穰邓。肴羞愧无珍，粗竭我家称。礼酬嫌已拘，戏罚甘太横。诗诵唐人为，议法汉儒正。新嘲时巧发，诡令或孤迸。聊矜一时快，岂校负与胜。行伤昆弟别，且乐宾友盛。但愿会合频，醉日敢辞并。
宋-韩维-《和圣俞饮廷老家晚又饮原甫家》@人生天地间，常为外物驱。自非无心者，不能忘所趋。所趋既若一，莫如饮酒娱。饮酒既复醉，万事皆分铢。醉心兀无思，安问贤与愚。醉目浩无睹，安识嫱与嫫。是非两弃绝，幸免祸患俱。况吾二三友，襟抱达者徒。所营既同方，所处又比闾。惟吾廷老生，宛在城北隅。北隅虽云远，跨马亦须臾。季冬阴气凝。风力利石砮。从今雪花落，径往不待呼。
宋-韩维-《和圣俞游梁王吹台有感》@高台压万井，四绝埃与氛。上有金仟庐，凌虚结楣芬。尝闻登其巅，直视太行云。兰观良跂予，夙驾惭后君。况当朱炎月，烈风来朝嚑。泛潋白正醴，飘飖轻练裙。想像箫鼓处，寥寥如有闻。一写沈郁忧，怀古何足云。
宋-韩维-《和十一侍郎》@地传槐大井泉深，昔侍先庭此镇临。奉使共成三世泽，思亲远沧百年心。怀金岂足骄颜氏，抱瓮徒劳拙汉阴。抖擞尘中千万虑，海风高处坐披襟。
宋-韩维-《和十侄喜象之来饮兼简龙阳孔先生》@世事茫然剧转蓬，一樽何意与君同。从容谈笑皆尘外，恍忽游从似里中。还有桂华来静夜，稍惊梧叶下秋风。欲论归去令人愧，高卧襄阳有德公。
宋-韩维-《和叔惠荠》@君居压城根，厥产地宜荠。呼儿乘昼暄，培壤露寒翠。撷之登盘蔬，蔼蔚见春意。方其下筯时，绝甘遽吾遗。物虽美芹微，意重生刍比，苟为势利心，千金何足贵。
宋-韩维-《和述古河阳感怀之作》@大河雄胜昔常游，拥节题诗为少留。我亦华颠无用者，碧嵩清颍是归头。
宋-韩维-《和宋中散寄景仁新池》@北顾兴王府，东瞻象日畿。稻塍常借润，黍尺讵能晞。鹭浴菖芽短，鱼跳荇来肥。乐亭初置酒，试舞旋裁衣。逸冀相从老，冥鸿自在飞。月游刳小艇，雨钓筑新矶。栽插期春事，追游惜晚晖。气同均我尔，道胜绝从违。安燕兴棠棣，艰勤陋采薇。如何宋中散，留滞不成归。
宋-韩维-《和孙廷平坦嵩山十首·垂崖鞭》@蛰蛇拖脩尾，下映赤壁烟。骐骥久不出，此物甘弃捐。常恐雷雨至，飞起苍崖颠。
宋-韩维-《和孙廷平坦嵩山十首·春溪水》@阳生溪谷温，坼坼冰面破。渌随波色还，白放云光堕。野鸥岂知此，终日忘形坐。
宋-韩维-《和孙廷平坦嵩山十首·孤竹苹》@春山夜多雨，点苹生水涘。谁与赏幽芳，惟有岩中子。抱琴沙上立，日暮清风起。
宋-韩维-《和孙廷平坦嵩山十首·古木阴》@山木以不材，故能遂拥肿。阴成众人息，于世岂非用。不用用已成，兹理古所重。
宋-韩维-《和孙廷平坦嵩山十首·寒溪石》@寒溪水痕落，怪石千万状。须防游屐滑，不碍钓舟漾。安得平若席，卧看孤月上。
宋-韩维-《和孙廷平坦嵩山十首·秋原菊》@秋风原上菊，百草同蕃滋。霜至草已死，黄花始离离。君子不独异，显晦顾有时。
宋-韩维-《和孙廷平坦嵩山十首·天外峰》@孤峰望不极，却视天形低。天高岂可逾，直以云蒙之。何时一扫去，高下皎不疑。
宋-韩维-《和孙廷平坦嵩山十首·幽谷泉》@鸣泉泻幽谷，谷响声又激。上荫百丈松，下有无数石。会脱炎天屦，坐浸两脚赤。
宋-韩维-《和孙廷平坦嵩山十首·渔舟火》@拖网潭上归，孤烟出峰背。稍没寒雾中，微明秋雨外。起我江湖心，鲈鱼方可脍。
宋-韩维-《和孙廷平坦嵩山十首·云际钟》@层云冒诸岭，迢迢起何处。稍与暝烟沉，还随晚风度。声绝人倚楼，东风月才吐。
宋-韩维-《和太素大雪苦寒》@晨兴出户望，一色四方齐。旋委清池失，偏欺翠竹低。杯深怜绝景，毫健得新题。丽藻思风絮，衰颜怯冻梨。
宋-韩维-《和太素密杏》@甘滋不假蜂房取，美种疑随鹤驭来。方朔偷桃徒语尔，安期食枣足珍哉。
宋-韩维-《和太素双头牡丹兼呈子华》@群英日零谢，并蒂发奇芳。愿以附驿使，为兄寿且昌。
宋-韩维-《和太素同看梅花寄子华》@寒林冻卉谁观者，繁艳清香自得子。天赋好花如有待，日寻幽径不知疲。未逢驿使空怀远，犹喜山翁亦好奇。昔岁一觞今一咏，共陶真意不为私。
宋-韩维-《和太祝端居有怀叔恬秘书》@鄙生复田庐，疏绝豪俊俊。侧聆杨生贤，名挂时辈口。向风结遐想，几岁欲奔走。比闻官旁郡，敛板不去手。沈埋文俗间，有类鱼落笱。颇思沿檄来，一洗烦滞久。览君端居作，怀伫日延首。窃高田苏游，遂信尹公友。丈夫相期意，不必衔杯酒。作诗助嘉招，此志非邂逅。
宋-韩维-《和提刑千叶梅》@层层玉叶黄金蕊，漏泄天香与世人。闲寂未须嗟失地，年年长冠百花春。
宋-韩维-《和提刑千叶梅》@擢玉自成超俗格，施朱不学入时妆。莫将罗幕轻遮护，从放樽前自在香。
宋-韩维-《和王都尉》@乘槎天上客，脱帽酒中仙。谈笑非俗韵，欢欣忘我年。浩歌轻白雪，密意得青莲。诗就西楼月，留为好事传。
宋-韩维-《和王詹叔寄彭年四首》@纷纷声里满埃尘，一听除书耳目新。清世未能忘薄禄，官曹犹得作闲人。
宋-韩维-《和王詹叔寄彭年四首》@断瓢疏罟入提携，浊酒徐倾鱠缕肥。雨后碧山来爽气，松间明月尚清辉。
宋-韩维-《和王詹叔寄彭年四首》@层楼飞观压溪流，缥缈当从海上求。病间体轻尘虑静，好追仙子御风游。
宋-韩维-《和王詹叔寄彭年四首》@一曲清琴满架书，万钟于我亦分铢。他年欲作林泉计，为问山前有地无。
宋-韩维-《和王昭君》@汉宫姝丽地，华观连珍台。娥眉三千人，皆自良家来。昭君乃独出，负色羞自媒。一为丹青误，白雪成缁埃。结欢万里外，不得少徘徊。车马怅不前，观者为悲摧。空令琵琶曲，千载传余哀。物生美恶混，天意未易回。兰茝苟不珍，且愿生蒿莱。
宋-韩维-《和微之》@庭讼萧然昼景清，每因闲暇接耆英。言诗屡奉从容论，对酒常怀淡泊情。解秩尚思嵩峤色，入朝还听禁钟声。怜君壮岁多留滞，不尽鹏搏九万程。
宋-韩维-《和微之》@早接忠贤论，常钦古学风。何期华发后，更得绿樽同。远水秋光外，高亭夕照中。芡盘凋晚翠，菊艳夺春红。歌放聊娱老，谈精本代工。欢余笑张翰，迢递想江东。
宋-韩维-《和微之》@风骚宿将勇于行，白日堂堂整旆旌。再鼓未甘衰战气，千毫犹可奉诗情。忘机始验朋欢浃，受恶方知酒令明。了得本来常寂灭，一尘何足累无生。
宋-韩维-《和微之喜雪》@冻雨吹花六出成，高楼一见瓦□□。已惊密势昏群岫，更想余霖及列城。照水□□生秀气，跳枝喜鹊弄和声。曾陪舞蹈丰年□，□拥温貂梦帝京。
宋-韩维-《和微之宴景仁新第》@华构经营不日成，宛如图画著丹青。温貂密坐浮香篆，绿蚁盈斟照弁星。得地新篁皆嫋嫋，凌霜修桧自亭亭。祝公眉寿长康乐，不学痴人事醉醒。
宋-韩维-《和微之宴张大夫家园》@郎官高会一时贤，胜践幽栖近接联。敢论怀黄夸故国，聊欣垂白上华筵。同心况是论交旧，二首何疑贵老年。东里作诗成故事，明珠当尽落吾前。
宋-韩维-《和微之燕西湖》@三月韶华大半过，好花零谢已无多。暮年光景如残梦，浮世尘劳付浩歌。游子有时眠岸草，啼禽终日在庭柯。白头不作垂钩客，辜负春湖十里波。
宋-韩维-《和微之尧夫作会》@燕豆何频设，归鞍夜屡阑。敢言挥麈倦，惟怯釂觞难。就暖歌筵密，凭高绘境宽。未甘闲处卧，犹学少时欢。浮蚁凌山玉，飞花掩袖纨。幸同诸老醉，击壤颂安安。
宋-韩维-《和微之游湖春夏秋冬四绝》@冰散玉珂微弄暖，梅含金粉巧矜新。道人不管年光逝，贪作诗章等待人。
宋-韩维-《和微之游湖春夏秋冬四绝》@花边鹭立红云里，林下人行翠幄中。炎暑吾今知所避，全家移入广寒宫。
宋-韩维-《和微之游湖春夏秋冬四绝》@败荷衰折水西流，极目清光好放舟。幸有主人频卜昼，肯同俗子更悲秋。
宋-韩维-《和微之游湖春夏秋冬四绝》@画舫新成水拍堤，悲丝急管韵参差。吟风啸月年年事，未省曾经兴尽时。
宋-韩维-《和吴九王二十八雪诗》@方冬气潜温，得晚阴始重。狂随风力翻，怒若云面涌。中微玉霏屑，后盛毛纷氄。寒光动城阙，甘滋入田垄。鹏骞海水飞，骥愤盐车覂。索楼巧作层，覆道高城甬。群方破昏雾，万物被光宠。涂歌涵太和，送贺仰高拱。判官坐丞华，赋诗掩垂陇。貂裘拥宵谈，金杯落晨捧。此兴吾不薄，君门旦当踵。
宋-韩维-《和象之北轩书事》@舍北多嘉树，重阴及四邻。清风常满竹，好鸟不惊人。图史无它物，讴吟佚此身。应容千里客，一醉倒冠巾。
宋-韩维-《和象之河上见怀之作》@一昨芳郊祖画轮，索居南北对残春。忽传河上相望意，未觉庵中独处人。几有高怀投绂冕，尚缘微禄走风尘。世间万事徒劳耳，清颍归来理钓纶。
宋-韩维-《和象之同孔宁极游石桥且简宁极》@春风杖藜客，同到石桥边。引袖披云木，携樽俯涧泉。岩花聊彩摘，野器不雕镌。俯仰元和内，熙恬太古前。草心柔可绾，蒲叶密于编。涧麀来窥坐，沙鸥不改眠。蒙蒙桃李雨，幂幂薜萝烟。舞类雩祠日，吟非楚泽年。鱼跳闻急管，鸟语似幺弦。紫翠羞薇蕨，清香袭蕙荃。乱流时揭厉，微迳巧索穿。德义心诚服，山林性所便。敢令然诺负，直以事为牵。圯下履终跪，溱边裳且褰。春醪可益酿，况有帛戋戋。
宋-韩维-《和象之雨中见寄》@沉阴子所叹，幽事我为乐。雨沼散圆荷，风蛙乱灵药。清凉体自正，虚静道所托。谁识此中心，一樽成独酌。
宋-韩维-《和谢主簿游西湖》@云阴开剥日光穿，和气随风近酒船。湖面波清浑见底，楼头山碧自生烟。兴长不忍回孤棹，歌懒才能逐缓弦。因子樽前话归计，醉魂先到岘山边。
宋-韩维-《和彦猷在华亭赋十题依韵·顾林亭》@昔人久尘土，问林得其居。但传故老言，安知密与疏。平湖无遗宇，寒烟生废墟。风流未都尽，犹赖著书余。
宋-韩维-《和彦猷在华亭赋十题依韵·寒穴》@寒泉发何年，四序常自平。上凛冰雪气，中密瑶玉声。岂无蛇蜮潜，但见沙水清。妄饮亦可戒，山木令人酲。
宋-韩维-《和彦猷在华亭赋十题依韵·枯湖》@枯湖沦此地，柘山岿其濒。复惊秦时女，化作湖上神。世事喜反覆，孰能识涯津。物变虽万殊，不惑固有人。
宋-韩维-《和彦猷在华亭赋十题依韵·昆山》@晋衰士不竞，识者逃其名。陆生起江湖，文藻振英声。遂令昆丘号，长配山不倾。君看玉就毁，孰与樗全生。
宋-韩维-《和彦猷在华亭赋十题依韵·陆机宅》@山身岂明代，涉祸固以深。一观废兴迹，可用当所箴。高门非昔时，乔木或遗阴。空令吊古士，感激成幽寻。
宋-韩维-《和彦猷在华亭赋十题依韵·陆瑁养鱼池》@林塘岂如昔，尚想昔时居。秋草自鸣鹳，寒波犹戏鱼。纷纭钩饵底，琐碎刀匕余。任公有奇术，默坐岁几余。
宋-韩维-《和彦猷在华亭赋十题依韵·秦始皇驰道》@秦王骋奇观，不惮阻且脩。万里走辙迹，八荒开囿游。劳歌久已息，遗筑今尚留。千载威神尽，骊山空古丘。
宋-韩维-《和彦猷在华亭赋十题依韵·三女冈》@三女史无载，于何永其名。坡传妃子逝，村记昭君生。和戎与走蜀，为恨两莫平。尔兮亦胡为，崇冈屹如城。
宋-韩维-《和彦猷在华亭赋十题依韵·吴王猎场》@吴王昔用武，所乐惟干戈。安知圣人间，祝网解其罗。朝行数田护，暮返论战多。千载亦何有，柔桑阴满坡。
宋-韩维-《和彦猷在华亭赋十题依韵·坐亭谷》@穹穹华亭谷，中有不竭流。其微初滥觞，其大终载舟。寒色皎可鉴，岚光郁如浮。当解尘中缨，一濯潭上秋。
宋-韩维-《和晏相公初春》@春物华犹少，春风思已多。新黄先入柳，微绿自生波。酒兴潜倾倒，诗情暗揣摩。流年不须问，判作白头歌。
宋-韩维-《和晏相公触事成咏四首》@梧桐倾鸣凤，鸣凤邀高翔。微虫缕众叶，玲珑秋日光。本性苟不易，憔悴庸何伤。
宋-韩维-《和晏相公触事成咏四首》@栟桐结双根，皮附若毛氄。乘秋一剪剥，碧叶始竦竦。岂识山中木，终年自拥肿。
宋-韩维-《和晏相公触事成咏四首》@诛茅结园屋，日夕所游造。雀来啄其茨，蚓出穴其穾。中虚尚可托，外此非吾保。
宋-韩维-《和晏相公触事成咏四首》@种竹患不多，既多亦为苦。长根走地脉，凌突败垣堵。物情有利害，为尔执挥斧。
宋-韩维-《和晏相公答邵校勘》@两朝典策成挥笔，二府勋庸在运筹。历践枯荣皆德举，重陪閒燕是恩留。康宁必有神明劳，萧酒真无世俗忧。早晚安车赐高退，碧嵩清颍从公游。
宋-韩维-《和晏相公答张提刑名诗三首·陈情》@濠上蒙庄达，田中彭泽归。安能陈道德，直可景光辉。欣奉燕台集，恭陪汉相威。阳春回丽曲，清越满金徽。
宋-韩维-《和晏相公答张提刑名诗三首·讲德》@上德钦明代，中阶翊亮司。夔龙曜勋业，鸾凤肃威仪。复古高文丽，为邦惠化绥。还富奉侯瑞，归辅太平基。
宋-韩维-《和晏相公答张提刑名诗三首·颂圣》@文德绥中夏，威灵镇远夷。恩灵沧海润，基业泰山维。汉曲白麟应，虞韶丹凤仪。伪儒蒙景化，鼓舞庆淳熙。
宋-韩维-《和晏相公泛南湖韦家园过西溪至许家园》@湖心点点生圆荷，黄花白花满晴皮，环堤客树垂婆娑。鱼沉鹭矫各自得，人生不乐其谓何。南塘过尽西溪绿，上下名园依小曲。相君从客来赏瞩，不驱大旆事喧闹，直解扁舟作幽独。幕中宾从才且良，酒酣落笔摛文章，珠联璧叠争炜煌。政成礼息无一事，明日复此醉华觞。
宋-韩维-《和晏相公湖上遇雨》@公堂日多暇，薄暮游清池。孤云从西来，若与云盖期。急雨乱荷芰，红绿左右披。沙禽带湿起，簇族守前坻。烟树晦空曲，蝉声寂无遗。残炎一洗濯，霁影开林西。禽飞还清波，蝉噪复故枝。晚槿扬朱华，秋草含碧滋。篙舟出堤去，微风满平猗。卷幔极长望，止见隗与箕。举酒无尘情，慨然起遐思。永怀古先训，默蹈通介宜。乃知贤哲心，所得非游嬉。
宋-韩维-《和晏相公西湖》@鸣蝉忽以急，夏景晏林塘。不知何山雨，飒然送微凉。荷茭忽翻倒，四散飘暗香。清渠决决流，碧色浸稻身。零落堕林实，琐碎开水芳。公来必乘晚，散步方徜徉。箫鼓不从后，笔牍常在旁。游鱼自成族，飞鸟不乱行。周览时景佳，郁穆发新章。何意蓬荜士，传贶谬所当。时方苦炎暵，汗下挥其滂。三复大雅作，清风肃衣裳。
宋-韩维-《和晏相公雪》@去年阳气骄，不雪尽冬序。今年未开腊，已见六花注。矜新忽微飘，争急遂横鹜。浩荡天地和，旷爽楼观曙。蔽日惊蛾飞，集雍纷鹭翥。膏润通大田，光辉借前树。索檐鲁缟轻，委庭荆璞聚。微生窗户明，巧作樽罍助。相公谢朝柄，燕处均养素。上嘉时泽滋，俯乐心赏遇。南阁罢图史，西亭回杖屦。步迳怜缺玉，攀林看堕絮。长吟写幽适，高隐动遐慕。愧非右席才，莫奉梁园赋。
宋-韩维-《和尧夫思湖上秋时见寄》@落尽芙蕖十顷红，败荷衰草满秋风。夷犹画鹢来天外，嘹唳惊鸿入镜中。亭榭装成如待我，樽罍开处便思翁。粗官岂得君留滞，府第深严合在东。
宋-韩维-《和盈祖中散见寄》@朝言民事两无裨，谢病还家独掩扉。散发时后溪叟乐，荷锄仍逐野农归。山当楼槛千螺髻，柳绕湖波万羽旂。鵰鷃逍遥各天分，抢榆何意著云飞。
宋-韩维-《和永叔病中寄诸君子》@几日东风独掩门，忽傅佳咏感芳辰。应缘高位须忧国，未必多情便负春。过眼只看花艳疾，惊心初见草芽新。狂吟烂醉无拘事，始信光阴属散人。
宋-韩维-《和永叔从驾谒景灵宫》@驰道尘清生紫烟，帝临原庙拜衣冠。日华先向金舆动，霜气犹通玉仗寒。后骑绵裘明粲粲，侍臣瑶佩响珊珊。一闻佳句歌熙盛，不减都人来路观。
宋-韩维-《和永叔内直晨出马上口占》@天门朝日照崔嵬，车骑雍容下禁台。清景每将诗思遣，高情不为宠名回。山林岂要须长往，轩冕当知是傥来。欲与明公论出处，会乘飞雪旁金罍。
宋-韩维-《和永叔思滁州幽谷》@滁阳山水翳荒榛，公为开治物物新。自作嘉名遍华榜，连题秀句入青岷。泉声尚记岩寒夜，花思偏怜谷暖春。绝境坐驰高兴动，安能碌碌久风尘。
宋-韩维-《和永叔小饮怀同州江十学士》@翰林文章伯，好古名一世。家无金璧储，所宝书与器。北堂冬日明，有朋联骑至。新樽布几案，二鼎屹先置。大鼎葛所铭，小鼎泽而粹。坐恐至神物，光怪发非次。群贤刻金石，墨本来四裔。纷穰罢卷轴，指擿辨分隶。其中石赞藏，家法非一二。精庄与飘逸，两自有余意。兴来辄长歌，欢至遂沉醉。瘢饥足箪飘，韩饮尚文字。乃知内可乐，不必钟鼓贵。温温江冯翊，兹理久所诣。赋诗多雅言，嗜酒见淳气。岁晏不在席，使我长叹喟。
宋-韩维-《和永叔雪》@浴凤池边雪舞风，题诗高揖杜陵翁。怀人共惜车音断，对酒须论盏底空。授简久虚梁苑候，引舟谁过剡溪中。今朝白雪闻君咏，千载风流未览穷。
宋-韩维-《和永叔言怀》@弱岁抑衰病，掩关卧园庐。端居寡人事，永日惟对书。得花辄手植，生草每自锄。最怜脩竹姿，擢干青玉如。添栽岁岁广，翠色满窗疏。起坐一堂内，乐此不愿余。偶来从吏役，幽事日以疏。出门何所见，扰扰尘中车。素怀就湮没，有恨不可摅。尚今禄仕微，欲返复踌躇。高贤侍天陛，文章冠严徐。迹虽台省游，志慕江湖渔。凤皇览辉下，阿阁正其居。顾惟蒿艾翮，分甘侣田鴽。因诗益自警，庶不忘厥初。
宋-韩维-《和玉汝弟甘雨应祈》@后稷明农佐有妫，耻令世有一夫饥。勤民事业能如古，闵雨精诚必应时。顿觉微凉生水际，尚思余润浃天涯。恤人自享宜君福，小疾何须更祝釐。
宋-韩维-《和玉汝弟感秋偶书》@园林雨余清，碧色遍秋草。露叶委闲阶，风荷乱幽沼。晨昏爽气嘉，吾意欲轻矫。古来达道者，冥冥独见晓。四序虽代换，一物未尝老。况兹浮幼质，终非智人保。唯有至真界，日日无非好。岂同世俗情，妄计迟与早。矢诗勿庸多，万事一能了。
宋-韩维-《和玉汝赠收上人》@道得都来是八成，圣无功用已非灵。凭君谛视丹霞路，依旧云山点点青。
宋-韩维-《和玉素喜影仁新宅》@处仁由智古常然，贤者宁同聚所寰。植木便知如渭水，结茅仍得见箕山。杯深不许嘉宾诉，花小须防稚子攀。投绂归来无异事，许公诗酒断生还。
宋-韩维-《和原甫封月招江梅不至》@尘事无时已，归休虑暂空。超飖广庭步，萧散葛衣风。默与清樽对，心期静者同。独怜新月色，百过达幽丛。
宋-韩维-《和原甫见送》@德义良所慕，风霜轻此行。放歌留客醉，高咏见公情。祖帐重开席，郊原少驻旌。还知别后意，寂寞对柴扃。
宋-韩维-《和原甫立春日拜赐归不赴邻几会》@上阁群公拜赐归，九衢春色遍熙熙。后房丝竹争相命，穷巷箪瓢亦我期。浊酒满樽聊混俗，嘉蔬登俎在随时。刘郎固自多幽思，门掩东风独赋诗。
宋-韩维-《和原甫盆池种蒲莲畜小鱼》@江湖岂非壮，浩荡不可寻。安知一斛水，坐得万里心。植蒲翠节耸，种莲柴实沉。群鱼不盈寸，泳浅安其深。主人乐幽事，清兴生中林。独观物性得，鹏海均牛涔。
宋-韩维-《和原甫去年对雪思梅今年对梅思雪》@中州寒燠与南异，常恨梅花开不早。今年朔雪冬不飞，腊月繁英似南好。君怜芳物感时节，愁见高风冻雪扫。苦嗟十九不称意，徒自令人颜色老。雪迟梅早非我力，会使金樽日倾倒。
宋-韩维-《和原甫省中种菊》@种菊待佳节，节至花自繁。朝感凉风吹，夕爱清露团。封培才几日，翠类纷珊珊。君曹本称剧，占署无停翰。才优顾多暇，曾不废览观。作诗见高兴，读之起予叹。念昔田里居，幽事颇复论。种此黄紫杂，撩乱发墙根。撷英泛浊酒，亲友日为欢。一朝走京邑，连岁遭阻艰。鬓毛将看白，泪眦荧莫乾。时物岂不佳，感伤自有端。
宋-韩维-《和原甫晓雨》@喜雨濯炎夜，馀飞入晨光。起来坐轩户，北风吹我裳。碧折萱叶乱，翠添林笋长。翩翩庭中燕，群飞戏清凉。直恐烦暑尽，从此零秋霜。欣然跨马出，一醉故人觞。
宋-韩维-《和曾令绰》@卧病河桥与死滨，还家重喜见芳春。辅藩行释绥安重，仁城欣闻缔构新。危堞遍临双远岫，平湖不受一微尘。知君雅有超然汪，香火它年作社人。
宋-韩维-《和曾令绰买宅贻景仁》@久治孤学慕轲丘，投老还乡寡所求。蓬华随缘安静默，林泉乘兴访深幽。高门此地成君志，方驾何时写我忧。白首故人知所待，一竿同钓鸭陂头。
宋-韩维-《和曾令绰资政西湖见贻》@虎节尝三换，琳宫亦再来。白添新鬓发，红识旧亭台。酒为迎寒好，花应趁暖栽。但愁衰谢意，未到已思回。
宋-韩维-《和曾通判招饮后见贻》@竹际松间构小堂，高眠客榻燕华觞。每询浊酒频加酿，不问余金几在囊。自愧效陶无好语，敢烦凌杜发新章。庆门又喜亲才子，藉藉声华满士乡。
宋-韩维-《和詹叔游庐山见寄》@香炉峰色压群山，仰眺频欹使者冠。江面烟波摇紫翠，佛宫金碧照晴寒。密藏幽谷梅千树，散走鸣泉竹万竿。今日顿惊尘虑尽，一章佳句雪中看。
宋-韩维-《和张太中馆于西湖》@湖榭从来与众同，况于清晏奉群公。驱车即日趋翔凤，就馆初寒听过鸿。霜雪满髯仍自壮，珠玑落笔不知穷。太平鱼鳖今咸若，岂系区区一老翁。
宋-韩维-《和之美春日对酒》@高轩怒马一憧憧，夫子端居寂寞中。绿酒细斟消暇日，朱弦缓拨对春风。官闲势利无从入，道胜纷华岂易攻。即此便堪遗万虑，可怜夸者自穷通。
宋-韩维-《和中道游金明池》@山苑花光朱雪动，厌波桥影彩虹摇。飞扬莺燕惊高管，偃蹇鱼龙近画桡。早识浮名身外事，久判闲日醉中消。几年寥落同游伴，还春春风并马镳。
宋-韩维-《和仲连兄城上晚步》@久积端居滞，聊为散步游。青苔跳怒黾，绿树矫鸣鸠。雨暗横舟浦，凉生调角楼。不妨乘晚兴，更尽水西头。
宋-韩维-《和仲巽诮京尘》@轻如游泛坌如驰，朝雨才暗暮即飞。常恐旱风增气劳，却教晴日损光辉。衣缁京洛言何验，缨濯沧浪志尚违。此物无情君莫诮，九衢声利走轮騑。
宋-韩维-《和仲巽在高阳日作诗见怀而不见寄》@常记当年并马鞍，翛然无事世尘间。独怜交契如君少，仍喜官曹共我闲。却顾旧游空岁月，欲传佳句邈河关。从今会合尤须数，此别相看鬓已斑。
宋-韩维-《和周仲章出郊》@万里青天洗曙霜，秋曦满眼对晴光。扫残遗秉川原静，折过寒花迳隧荒。偶入名园逢漆吏，远寻香刹问支郎。浮行宠辰何须道，幸有田家浊酒尝。
宋-韩维-《和朱簿对雪》@公堂寂无事，默会拥重裘。余霰竹上集，寒风日飕飕。哀鸿不停征，好鸟鸣相求。君能于此时，为我发新讴。上言有年庆，幸免刺史忧。下言美光景，宜以欢燕酬。名园抑城角，亭观俯清沟。松桂有佳色，芳梅朱白稠。晨昏傥霁止，当复从君游。
宋-韩维-《和朱少府》@自我还故栖，再见炎与凉。朝游每含哺，昼坐常焚香。撷圃得奇艳，俯池鉴清光。不忧饥所驱，非为饱则颺。同里四三人，每过必命觞。浊醪无孤斟，嘉果有新尝。看舞雪翻席，度曲尘飞梁。桑榆傥徘徊，此乐未渠央。行止固有命，贵弃乃其常。与君酣且歌，幸世方欢康。
宋-韩维-《和朱主簿游园》@白首昏昏度岁年，忽闻春至便开颜。溪头冻水晴妆涨，竹下名园昼不关。旋得歌辞教妓唱，远寻梅艳唤人攀。如今尚有官拘束，解组归来始是闲。
宋-韩维-《和子华安国明空颂》@欲识真空理，须明动用间。色心全不碍，生死岂相关。卷箔凉风动，焚重昼景閒。回头大行路，满目是青山。
宋-韩维-《和子华对雨有感》@小桃零乱逐东风，繁杏枝桃次第红。把酒直须连日持，春光一半已成空。
宋-韩维-《和子华对雨有感》@雪白朱红已万枝，年年长恨失花期。莫嗟飞雨淹游棹，却赖春寒发较迟。
宋-韩维-《和子华湖上避暑》@堤边杨柳无穷碧，亭下芙蓉四面红。岛影低回明镜里，荷香浮动绿樽中。清心不厌飞山雨，动发时欣过水风。鼎足坐谈非俗侣，不归名教即真空。
宋-韩维-《和子华湖上书事》@清霜雕远木，潩水溢西陂。画鹢凌空界，鸣鸥矫翠漪。菊残犹可折，竹密不容窥。物我同真际，谁当惮四知。
宋-韩维-《和子华见寄》@松柏无心自后凋，此心无物更寥寥。伯夷岂是归周晚，孟子空嗟出昼遥。谈道每嗤犹有待，当官常欲取非招。荒园寂寞无谁语，兰菊幽香没艾萧。
宋-韩维-《和子华同程中散燕湖上》@林塘潇洒夏阴初，翠窦红芳助燕娱。不用俗音流乐府，自期仙御下蓬壶。金跳巨鲤开纹浪，雪洒群鸦度绿梧。日落人归尤胜绝，篮舆回首尽城隅。
宋-韩维-《和子华兄方惜莺声之晚今忽闻之》@山鸟凡禽处处鸣，独怜清啭久无声。起从岩谷春风晚，飞过林塘霁日明。不为好音轻俗耳，自逢真赏动诗情。少年乐事今抛尽，节物催人只自惊。
宋-韩维-《和子华兄寄酒走笔》@开壶绿酒金英满，走笔雕章锦段成。不假陶潜篱下望，更判五斗涤烦酲。
宋-韩维-《和子华兄太素泛舟香菜门》@霜髯照四坐，宛是商颜来。舟移一水远，楼对群峰开。谈笑尽永日，声利轻浮埃。既同剡溪往，亦类稽山回。
宋-韩维-《和子华兄同永叔饮三班官舍兼约明日饮永叔家》@视草名臣润色才，玉墀晨退共徘徊。朝廷无事文书省，台阁相欢笑语开。少厌赓酬停落笔，旋寻歌舞约衔杯。广文主簿官閒冷，不是诗情岂合来。
宋-韩维-《和子华兄闻布谷声而莺声寂然》@杨花飞尽叶成阴，坐阅啼禽百种声。戴胜催耕当是月，杜鹃遗恨岂今生。及时燕乐风骚急，感物伤嗟老大情。自笑拙艰成底事，十年不听上林莺。
宋-韩维-《和子华兄喜雨》@膏润涵濡万物中，欣然生意满和风。{左扌右嵌}飘先动吟毫紫，急洒疑催舞袂红。病手便甘千日醉，疲农又得一年丰。欢声定有歌尧壤，喜气遥瞻绕汉宫。
宋-韩维-《和子华兄宴王道损公宇》@济济高燕会，众宾且喜乐。方冬气常温，是日寒始若。愁云际平林，垂见雪花落。四座喜相顾，有引必虚爵。中堂岂非佳，东圃罗帟幄。当亭列射格，抗的明灼灼。雕弓既出{左韦右长}，劲矢知在握。主人揖让兴，客以次序作。目惴彩枝移，心倾钟鼓数。笑言何谑失，仪节亦称娖。酒酣事颇变，极口纵谈谑。失令固有罚，出语辄见酌。平生爱疏放，论议鄙龊龊。欢来一狂散，岂顾醒后怍。诗人亦有言，善戏不为虐。所赖众君子，阔达见表襮。还家遂酩酊，岂复记鸣柝。
宋-韩维-《和子华许昌道中诗有隐逸之思》@悲风中夜兴，寒气入我室。颓然揽衣坐，中怀百忧溢。我生乏壮图，少小事刀笔。窥古得微尚，趋时寡良术。野性不受羁，尘事忧见桎。况兹罗大艰，哀号重衰疾。生意且萧瑟，何必慕禄秩。风俗日以恶，险诈路百出。素昧防闲术，睹此实怖慄。鸡豚燕嘉辰，鱼钓乐暇日。读书取知道，白首穷经一。甘从野儒事，庶保幽人吉。咄哉轩冕徒，校此孰劳佚。
宋-韩维-《和子履再游李氏园》@翠竹苍林颜色老，游人安得故时同。沾衣似对金城柳，握管翻悲楚水枫。新鬓旋惊吟后白，好花犹记折来红。须知世事徒芝耳，惟有清樽不负公。
宋-韩维-《红雀集汜水罗者得之云来自新罗与圣俞皆赋》@有翩者微禽，尔类何穰穰。饱飞檐栋间，千百齐下上。几人习汝见，于命保无枉。尔胡丹其质，投翅落异壤。殊尤众所骇，安得免罗网。苍茫海外国，长抱万里想。
宋-韩维-《红薇花》@杏梅成实夏阴浓，波面繁花刺眼红。莫为春归减欢兴，共将弦管乐薰风。
宋-韩维-《后圃偶成》@气昏聊止酒，讼简时闭阁。池红落花委，岸绿新蒲合。厌暄解重衣，息倦偃清榻。永日林下风，山禽响相答。
宋-韩维-《后园杂花特献辄书呈子华兄》@向晚低云还作雨，稍寒飞雪又随风。新芽展尽枝头绿，落蘤飘成水面红。身外有名皆是妄，杯中无物未为通。扁舟少待暗阳放，西阁何妨一醉同。
宋-韩维-《湖上饮》@高秋水木变清光，荷叶乾枯{左禾右罢}稏黄。习静久安融子懒，乘欢聊发次公狂。未城浊酒欺人老，深喜寒花入坐香。更谢林端新月色，留连归舫尽三觞。
宋-韩维-《湖上招曼叔》@故人旌旆镇邻城，未奏骊歌已怆情。莫为炎蒸慵命驾，绿荷红芰水风清。
宋-韩维-《化光殿丞谒告还里某数奉游集蒙赋诗道旧辄依》@定契多惭国士知，交欢重喜故人期。莫辞日嚼千觞酒，况值春归百卉枝。披竹共寻前会处，插花仍学少年时。词章褒纪明情重，坐讽行吟刻屡移。
宋-韩维-《化光东堂赋得奕棋》@君家何所乐，棋奕侑清兴。帘垂虚堂肃，子落文楸静。机心久已忘，胜势安敢竞。吾知霍将军，固亦有天幸。
宋-韩维-《黄葵花》@池上朝来玉露零，檀心先向日边倾。侧金巧样新成盏，蒸栗温姿始号琼。芍药未应推艳品，牡丹须合避姚名。秋花碎琐谁能数，醉眼逢君亦自明。
宋-韩维-《黄葵花》@春花夏蕊已飘零，秀出秋芳一朵倾。禀赋定应全得土，遮围须合尽雕琼。鹄衣照水匀颜色，仙袂无尘莫壮名。应笑菊花妍意少，篱边冷落伴渊明。
宋-韩维-《黄莲花》@浅白轻黄雨未分，飞来人世作朝云。天教细雨常遮护，留得清香数日闻。
宋-韩维-《黄莲花》@只将萧酒与温醇，敌尽千花百草春。欲赋清诗写深愿，却疑潜笑白头人。
宋-韩维-《黄莲花》@一水盈盈独立时，六铢衣薄透冰肌。临川已没龙丘远，辜负芳妍乞好祠。
宋-韩维-《会圣宫》@驱车□□□，回首望陵树。冈原何郁盘，左右瞰龙□。□□□□□，□此延真驭。冠山崇朱堂，面洛□□□。□□□□璧，铁马有馀怒。深沉风尘表，想□□□□。□朝尚仁俭，供养事殊古。充邑无豪宗，埋枕废嫔御。寂寞歌舞音，飞花乱红素。小臣骇奇观，怳若梦帝所。巍巍列圣业，欲颂惭非甫。
宋-韩维-《会微之诸君》@开斋坐阅岁华空，乐与贤豪燕喜同。清影屡移松桂月，和声频送管弦风。远于籍外追歌妓，恨不樽前作醉翁。况近始郊多废事，共迎萧露入弦中。
宋-韩维-《积雨成雪呈子华》@寒威暗袭春和去，坐拥重裘仅自温。对景直须忘适适，随机聊耳不言言。兴来一笑非缘酒，道本无忧岂在萱。欲与何人论此意，竹风松雪满西轩。
宋-韩维-《寄大觉禅师》@闻住金山最上方，江云飘槛海风凉。何时乞得东南守，重拂尘衣入道场。
宋-韩维-《寄侯官知县吕宣德》@鸭子陂边昔并游，别来频见藕花秋。十年已惯身萧散，百里空嗟手滞留。道在岂常忘塞马，机閒真可伴沙鸥。平时几案应多暇，还有妖歌近耳不。
宋-韩维-《寄家子震寺丞》@商山不可极，跨压梁与秦。地产富灵药，岩栖多异人。子才老不用，一邑聊庇身。方将敛馀间，炼丹驻形神。访道风雪夕，赏幽芝术春。却顾人间事，轻若履下尘。曰予虽世士，心独静者亲。相望在千里，我车何由巾。
宋-韩维-《寄李公达》@早为书殿同游客，尝贰侯藩共理臣。流景又逢黄菊节，狂欢犹记紫荆春。浮生几度花前饮，访旧多为柏下人。闻说真乘得深趣，暂抛珍御出埃尘。
宋-韩维-《寄秦川马从事》@往岁游西谒李长，陇云秦树胜风光。分题红叶蛮牋腻，对举流霞彩袖香。宴洽翠娥连象榻，夜寒娇凤泥银黄。未知早晚重携手，惆怅而今鬓已苍。
宋-韩维-《寄庆州德孺待制》@常爱心家好弟兄，忠言直道反于情。心期光禄朝中驾，目断将军塞上旌。埤堄高风回过雁，琵琶宵寂语流莺。共欣出处非它辙，报国诚身各自行。
宋-韩维-《寄苏子美》@暮登谯城上，延首望东道。春风千里至，远思生怀抱。故人客南楚，素节方自保。黄鹄垂其翼，赤骥伏栈皂。诗准李杜为，字压褚薛倒。壮哉南行作，遗我资远讨。若窥巨海涯，波澜方汹浩。龙螭郁骞腾，错落效众宝。往往仙人槎，突然忘槁。尝闻会稽旁，山水天下好。览君所咏叹，滞想兹一扫。安得追王乔，乘云逮霓葆。茹芝灵峰阳，徜徉以终老。
宋-韩维-《寄太素》@雪竹风松绝点尘，邪阴消尽火成轮。时人不识先生意，唤作人间无事翁。
宋-韩维-《寄题曹大夫栖真堂》@闻君初欲挂冠缨，便构兹堂不日成。桐桧茂阴归后得，烟霞高兴坐中生。禅心皎月通宵静，诗思寒泉彻底清。十五年来饱闲散，纷纷人世自浮荣。
宋-韩维-《寄题黄州德厚庵》@达命期顺受，务德其勉修。诚已有要道，兹外非所求。使君名是庵，可谓善自谋。端居若无营，志业日以休。心端物自正，化行速如邮。野辟岁有获，庭虚讼无留。民俗兴礼让，闾阎息奸偷。查以报上恩，可以嗣先猷。倘异地此道，则为是庵羞。
宋-韩维-《寄题刘仲更泽州家园》@闻君有佳尚，买胜不论钱。迳凿苍林藓，亭开翠壁烟。从花穷洛谱，得石记唐年。数卷书勇万，言章木以千。晨昏板舆往，社腊燕觞传。予亦耽幽事，西风一慨然。
宋-韩维-《寄题苏子美沧浪亭》@闻君买宅洞庭傍，白水千畦插稻身。生事已能支伏腊，岁华全得属文章。骞飞灵凤知何暮，蟠蛰蛟龙未可量。莫以江山足清尚，便收才业傲虞唐。
宋-韩维-《寄题秀州槜李亭》@云水浩无极，兹亭安在哉。传名落人间，犹使尘抱开。昔为干戈地，今以游观来。物变未始穷，千年一浮埃。何时江山秀，旷然当酒杯。
宋-韩维-《寄题周著作江山县溪亭》@结亭遐僻古江山，胜绝终为好事传。溪泛夜声来枕上，峰回午影过樽前。禽鱼旧识应相乐，花木亲栽益自怜。我抱沧洲未归恨，羡君生计有林泉。
宋-韩维-《寄微之通议》@十五年来自在身，晴天万里见孤云。闲中密迹常同俗，老去忠言尚爱君。一坐精神归素发，两行歌舞避红裙。早梅时节华灯夜，日伫车公共醉醺。
宋-韩维-《寄温州希用上人》@炎尘满天地，怀子邈湖江。筑隐云峰乱，栖禅石树双。学禅仍慕孔，诗放欲兼庞。
宋-韩维-《寄谢师直》@十年三退卧吾庐，解组归来始定居。数亩家园荒杞菊，一池秋水拂龟鱼。临花对月难忘酒，咏古怀贤不废书。更欲两忘真俗累，逍遥常御白牛车。
宋-韩维-《寄郑州曾资政》@鲁公旌旆镇兹邦，曾奉樽罍佚老堂。彩服过庭闻政术，缁衣传世见诗章。斗龙门外波光绿，集凤台边柳色黄。应感归欤形丽唱，故园春草满池塘。
宋-韩维-《寄致仕李洵大夫》@买得田园便退身，世间今作自由人。不争路上风波静，无相光中日月新。红叶委阶非异物，碧峰当户见全真。知君未放狂心歇，兴在陶公漉酒巾。
宋-韩维-《寄宗彦侄》@清寒霁愈剧，幽居夜正间。环炉尽兄弟，无为愁苦颜。游心物象表，放论文字间。念汝不与此，慨然以长叹。唯昨郭西门，尔车去班班。是月秋始仲，霜叶原上丹。相别曾未几，朔雪满河关。乃叔疏野性，雅慕诗考槃。近买灵沟地，郊居渐当安。薄宦奚足为，真隐庶可攀。斯言倘汝志，投绂相与还。
宋-韩维-《嘉树》@残芳不入眼，爱此嘉树秀。青云重欲垂，翠幄远相斗。轻凉迎早夏，繁影乱清昼。兹日更徘徊，聊携一樽酒。
宋-韩维-《监宿书怀寄崔九象之》@偶随世缘出，岁晏未得还。譬如无心云，会自归故山。所嗟平生友，日夕阻追攀。想子独宿夜，灯明深竹间。
宋-韩维-《监宿同邻几赋》@浮云吐寒月，馀霰清夜气。萧条广文直，冷冽久不寐。所欣同心友，谈笑亦来塈。高步南楼阴，清风散馀醉。仰看星斗移，俯念岁时逝。兹曹寡吏责，疏拙得所庇。幸君数来临，共作苦吟计。
宋-韩维-《监中直舍种竹同冲卿邻几探韵赋得风字》@职事惰不理，种竹养疏慵。爱此炎暵辰，独抱霜雪容。清阴动脩架，秀色如本丛。日落众客散，萧萧庭户风。
宋-韩维-《江亭晚眺》@是下崦嵫外，秋生沆砀间。清江无限好，白马不胜闲。雨过云收族，天空月上弯。归鞍侵调角，回首六朝山。
宋-韩维-《讲武池和师厚》@沧池拟溟渤，莽漾豁厚地。曰吾神祖为，气象固宜尔。六合昔未一，教战出精锐。至尊降黄屋，惨淡乘金气。凌波飞百艘，撇烈若鹘翅。扬旌万旅噪，伐鼓九渊沸。其行速天旋，其止甚阴闭。信乎王者师，足以服睽异。尔来承平久，地与兵革废。秋风长蒲苇，烂漫失洲沚。惟见金明上，结构销绣绮。春游驻天跸，万国奉燕喜。铿鍧鼓钟响，杂鳏遝羽旄美。岂惟与民乐，施及鱼鸟细。宏哉艰难业，愉怿逮万世。
宋-韩维-《郊居值雨》@愁云覆西郊，气象栖以冽。夜雨朝不止，冰霰相缠结。南堂何萧条，散秩坐超忽。颓然附炉炭，两髁冷如铁。俯念田家苦，罹此寒事切。此风卷平野，茅屋左右穴。驱牛入门去，爨下火明灭。场功始去毕，贫不具衣褐。况无酒与羔，岁时相劳悦。高咏七月讨，伤哉愁心折。
宋-韩维-《竭晃大夫庙》@春草空庭绿，无人燕自飞。英魂传庙食，遗像俨朝衣。弊大谋何卒，才高祸所归，空令策画士，千古鉴危机。
宋-韩维-《借马》@吾生不自勉，无马以絷羁。不能徒步游，邻里更借之。东家号驶疾，出门无停驰。西家苦驽缓，百箠足不和多。惊怪同行客，问我遽尔为。驶也吾撇烈，驽也吾逶迟。物情奶如此，且当执其随。
宋-韩维-《金山寺》@宝势中流起，香园此布金。鸽栖秋殿冷，龙伏夜潭深。水鸟衔生食，江神听梵音。
宋-韩维-《景仁欠道斋礼院予与和叔过之值其方饮引去二》@昔予有行迈，辱赠猗兰辞。今我复来游，复贻黄鹄诗。兰以喻芳洁，撷佩正所宜。鹄以兴翅邈，鸾皇共追随。顺成自有法，意厚良不訾。投非所当授，乃反骇且疑。兰生深林间，蔼然抱幽姿。鹄有江海志，孤轩谢羁雌。残折兰色改，跂尚鹄性悲。愿君两置是，逍遥以相期。
宋-韩维-《景仁欠道斋礼院予与和叔过之值其方饮引去二》@肃肃奉常署，高门敞天街。群英谨邦祠，先事戒洁斋。我时过其舍，值与众客侪。方闻治杯酌，避去礼亦谐。愧无孟公名，安使所至怀。不知贤豪意，未遽见弃排。明日出长篇，正声谢淫哇。如畏明义重，殷勤惧暌乖。几时持笔和，落纸还成揩。何以叙缱绻，晨当策疲騧。
宋-韩维-《景仁欠道斋礼院予与和叔过之值其方饮引去二》@自我伏田里，三驾游上都。其谁肯来顾，莫与夫子如。久积疏野抱，况兹病{上艹下尔}余。厚意不即报，悁劳在朝晡。驱马寒日中，薄暮到省庐。属闻从众贤，高会罗盘盂。逡巡望华闼，却走不及徐。鸾仪与鸿举，其势固自殊。胡为枉嘉藻，似欲相牵拿。中论十年旧，见许道义徒。管鲍久不作，知间几终初。岂敢忘君言，誓将守淳愚。
宋-韩维-《景仁如况之闻用歌舞望门而反作此戏之》@一夜严风结素波，盍簪宁避晓寒多。范滂揽辔方清俗，墨子回车岂恶歌。云外雁寒惊岁晚，林间鸦语弄春和。知君不久承宽诏，始奈红裙绿酒何。
宋-韩维-《景仁示去岁所赋菊屏菊塔二诗辄以一篇答之》@斯民去古远，日与巧伪迁。粲粲黄金花，揉屈同杯棬。列屏耸浮图，光彩生盘筵。匪惟悦群儿，爱咏及华颠。我欲叱园史，解结除其编。万物有本性，各使归自然。
宋-韩维-《景仁雨中同游南园》@暖日催花落夕曛，轻雷一夜变重云。安舆少滞无多怪，涩雨怪风自古闻。
宋-韩维-《景仁雨中同游南园》@宿醉厌厌晓尚曛，卷帘清思满风云。久嫌日暖撩人困，却喜花香带雨闻。
宋-韩维-《九日北园思临涡之游》@吾生岂鹰氈，胡为见羁绁。题鞭古胜地，落帽秋佳节。一为尘事牵，坐叹高会缺。天兼水澄淡，树与堤曲折。萸房露应重，菊艳晨可撷。嘉景成想像，清樽废提挈。阴风吹北园，众槁声切切。把酒望霜空，冥鸿溯辽碣。
宋-韩维-《九日高会有怀宁极》@亲宾过我舍，置酒乐嘉节。不见箕山人，坐令欢意歇。霜风吹嘉菊，撩乱篱下发。欲寄一枝芳，云深去鸿灭。
宋-韩维-《九日客散西轩》@穷阎车马散，默坐吊孤影。烟生竹町深，月出茅庐静。道存轻外物，心寂丧前境。即此之吾生，安知慕箕颍。
宋-韩维-《九日席上赋得茱萸》@寥落霜园树，萸房独照秋。实兼兰佩结，香近玉卮浮。嗔蕊醒残醉，纫红感旧游。三英佳句在，殊喜继风流。
宋-韩维-《九月十日西湖席上得乐字》@秋云淡不飞，霜水清欲落。维舟坐近浦，悲风满衡薄。良游未为晚，佳节止在昨。湛湛觞醪醇，娜娜菊枝弱。天时倏代去，所恃有行乐。何能学次公，忉咄谢多酌。
宋-韩维-《九月十日游象之葆光亭寄曼叔》@几负高阳约，蹉跎此岁华。论心看翠竹，感事对黄花。寒日凄征雁，清霜急暮鸦。临风一樽酒，回首意无涯。
宋-韩维-《久旱喜雨》@炎风驾京尘，久旱氛祲恶。义和鞭日车，光焰赫飞跃。群生困熬暴，嘉俗坐焦灼。高堂袒褐卧，汗下如鞭索。安知于此时，乃见嘉树落。狂飘随烟云，急洒动林薄。萧然宇宙间，昏雾一疏沦。虽忻意暂豁，所叹施未博。雷霆司天令，何乃久寂寞。微阴虽自复，阳亢不为却。安得跻帝阍，一鼓造化橐。太上方厉政，进贤登謇谔。日将太平近，此变不应作。吾徒勿咨嗟，坐看雨时若。
宋-韩维-《久雨奉怀象之九兄》@萧洒崔居士，高闲养性灵。凉风满樽酒，永日一函经。竹色垂遮户，桐花开满庭。未嗟相见阔，交照本忘形。
宋-韩维-《句》@两君旷度皆吾党，红烛迎舟尽醉还。
宋-韩维-《句》@灵骨不随烟共尽，真心常与月孤明。
宋-韩维-《句》@剡溪柔弱难争强，紫岩紧实为最长。
宋-韩维-《句》@日华川上动，风光草际浮。
宋-韩维-《句》@一笛西风吹落日，满帆行客背孤城。
宋-韩维-《君俞惠诗觅洛中所得大金菊辄次韵酬二篇》@繁英浮动满烟叶，爱重不减双南金。陶公此兴亦不浅，聊赠翠茁酬高吟。
宋-韩维-《君俞惠诗觅洛中所得大金菊辄次韵酬二篇》@禅老心真异众心，不缘歌舞费黄金。春芳落尽慵开眼，豫乞寒花伴苦吟。
宋-韩维-《孔先生以仙长老山水略录见约同游作诗答之》@群峰罗立青搀搀，中有佛庙名香严。飞泉汹涌出峰后，四时激射苍岩。跳珠喷雪几百丈，下注坎险钟为三。援萝俯瞰石底净，明镜光溢青瑶函。淙流上走渠为窦，左右吞啮何其馋。缘源散讨不知极，但见洞穴争嵚嵌。攀藤直上出云背，岩户秘邃疑神缄。仰窥阴洞看悬乳，白龙垂须正{上髟下监}鬖。或凝如盖覆宛宛，或散如指长掺掺。有台高下且十数，如以势位相临监。平铺老藓柔可坐，谁藉绿罽遗不拈。北山之石何琐碎，形制一一如镌鑱。叩之清越诸谷应，不意此地闻韶咸。已霜桂树垂冻壁，未腊梅蕊辉晴岚。浮屠曰仙好事者，奄有胜迹穷搜探。书之远寄龙山下，云此仅止存都凡。先生以本来示我，谓我所好同甘鹹。相期历览在他岁，事高意笃非予堪。人生萧散不易得，常苦世累为羁衔。吾徒幸当治平日，况又无事于牵贪。便须巾车不可后，愿以几杖从君南。
宋-韩维-《况之席上作》@桐叶翻飞荷芰香，好风吹暑作清凉。便惊帘幕生秋气，径促金丝尽羽觞。浮世已谙身是幻，高歌莫笑老仍狂。知君不久不符竹，烂醉犹须教十场。
宋-韩维-《览景仁君实议乐以诗戏呈景》@少年议乐至颠华，作得文章载满车。律合凤鸣犹是末，尺非天降岂无差。劳心未免为诗刺，聚讼须防似礼家。一曲银簧一杯酒，且于闲处避风沙。
宋-韩维-《览邻几重游西池兼简和叔》@积雨淹连骑，新波滟广池。喜闻重到客，更作复游诗。逐水无留絮，飘空有断丝。送春吾得地，一问故人期。
宋-韩维-《览梅圣俞诗编》@夙昔诵佳句，跂予慕高风。何意忧艰馀，邂逅此相逢。群初应府辟，捧檄来自东。引车穷檐下，眷然顾微躬。姿表穆以秀，纯德信内充。乃知文章作，中与性情通。煌煌新诗章，垂光照昏蒙。启椟挹荆璞，引莛撞景钟。高篇屡云阕，远思殊未终。譬如巧琴师，哀弹发丝桐。中有冲淡意，要以心志穷。顾惟昧者听，莫辨徵与宫。安得牙旷手，提取发其聪。
宋-韩维-《览杨乐道洛下诸诗》@昔驱羸马望嵩支，正值嵩阳踯躅春。千古废兴都邑地，百年劳苦宦游身。曾耽胜事留连久，忽见新诗叹息频。君欲买山能遂否，它时愿作杜社中人。
宋-韩维-《乐道未长句辄次韵》@我道非生灭，天时自去来。交亲常在席，醪酒不空罍。默坐唯听水，閒行忽见梅。何人同此适，君意亦悠哉。
宋-韩维-《乐道未长句辄次韵》@雪意凝还解，冰纹结复开。林鸦时啸侣，城雉不忧媒。造适心无碍，忘机语绝猜。曹溪不欺我，何处有尘埃。
宋-韩维-《累日不到西园瑞香忽已烂熳》@锦官翻样出新机，浅绿深红各自宜。不是东风送香气，幽花落尽有谁知。
宋-韩维-《累日不到中园晚步闲咏》@南陌西陂趁物华，归来扶杖重咨嗟。绿罗浅淡新开叶，红玉玲珑半谢花。泉溜拍池初跳鲤，柳枝含雨不胜鸦。啼禽亦有伤春恨，百种鸣声到落霞。
宋-韩维-《立春观杖牛》@清霜凉初曙，高门肃无哗。行树迎初日，微风转高牙。兹辰亦何辰，见此气候嘉。有司谨春事，象牛告田家。微和被广陌，缨弁扬蕤葩。伐鼓众栾兴，剡剡彩杖加。盛仪适未已，观者何纷拿。因思古圣人，时儆在不差。礼实久已废，所重存其华。吾非鲁观宾，胡为亦咨嗟。
宋-韩维-《连日休务过邻几》@广文自古无羁束，况复三逢著令休。纵酒不防官长骂，驱车聊过故人游。闲中日月随方罫，远外风云入小舟。准拟墙根菊花好，共乘清露赏高秋。
宋-韩维-《联句》@古木含清吹，池上增晚凉。余怀本达旷，联此傲义皇。孤鸥可与狎，幽岸足以觞。幸有彭泽酒，便同永嘉堂。潘生起为寿，王子齐陈章。林端见新月，草际闻寒螀。照火萤影乱，拂筵蓼花香。徘徊恋嘉境，坐使归兴忘。
宋-韩维-《列子庙》@废垒荒祠古，空庭独树寒。精诚褰画帐，事迹问黄冠。晦昧尘笼墨，淋漓雨壁丹。冷风满帘隙，仙双中盘桓。
宋-韩维-《邻几和叔饮定力同赋》@城头片云黑，飞雨霭已至。凉生芳树颠，影乱樽中翠。沈烦忽去体，精锐飒生思。江翁发新嘲，陈子抗奇议。在言岂多同，于道不为异。夜归清有余，微月照连骑。
宋-韩维-《邻几舍对菊无酒》@陶公爱佳节，对菊愁空杯。日晏东篱下，竟见白衣来。今君亦嗜饮，复有伊人才。惜无王江州，黄花徒自开。
宋-韩维-《邻几晚见过小饮》@朝居厌喧呶，暮坐若幽独。忽闻江翁来，喜视樽中醁。所惭升斗微，不足满君腹。强酌良胜无，逡巡怯行速。萧萧风著树，惨惨雨昏烛。谈精几丧言，道在空击目。此兴自不浅，岂要酩酊足。
宋-韩维-《临汝遇雨》@回风萧飒过山西，一望平郊雨脚齐。但使农畴苏旱稼，敢辞客路踏春泥。暮投野寺明灯宿，声入幽窗绿树低。明日尘清洛阳道，呼童严驾候晨鸡。
宋-韩维-《临宿呈一二交游》@墙根蟋蟀鸣不休，夜宿学省高梧秋。昏灯钉壁照孤坐，悲风揽肠生百忧。久从尘事非我意，直有烂醉为身谋。谁能摆落世俗累，愿敝肥马同轻裘。
宋-韩维-《灵沟道中》@久跼慕遐放，出郊欣所瞩。清心晓岫碧，豁眼春原绿。耕人毕在野，鸣鸟催播谷。嗟尔农事劳，愿闻时泽足。
宋-韩维-《令绰泛舟潩河作诗诒之》@投闲归里闾，幸与故人遇。情期夙所敦，邀迓已去屡。尚嫌城阙拘，未尽林壑趣。导河高其梁，轻舟具指顾。寒花黄被堤，秋实翠登俎。白须二三翁，相对无俗语。夷犹起遐想，恬旷绝近慕。适野讵有谋，登高亦非赋。信哉庄生言，忘我带与履。
宋-韩维-《六弟亲诣松楸时祭》@上冢还家古所荣，白头今日倍伤情。怀今又出高阳里，夹道争看太守旌。应念少游尝有语，可能疏氏独高明。昔湖水色清堪濯，毋使尘埃久污缨。
宋-韩维-《鲁巷太师庙》@善教邈无迹，其流在民心。君看鲁太师，庙食犹至今。岂如文俗土，朱墨坐浮沉。趋营止目前，不顾患害深。去汉馀千载，此弊竟相寻。我行道祠下，感激为悲吟。不见田雉驯，啼鸦空满林。
宋-韩维-《蒙惠拄杖及诗依韵奉答》@藤枝既老解纵横，禅老因何解道情。识取个中无把捉，眼前瓦砾是瑶琼。
宋-韩维-《蒙以诗惠水晶鱠次韵答谢》@凝如宝匣开明镜，散逐金刀落素丝。我为南来多内热，径呼玉筋尽三卮。
宋-韩维-《某伏蒙寄示五言二韵诗辄次韵上呈聊以见志》@尚不求真语，何能计妄言。且饶只麽会，犹是弄精魂。
宋-韩维-《暮春游卞氏园》@路出清阴下，残花著马蹄。过城春水静，度墅野桥低。池废青苹合，林深绿笋齐。流莺知我恨，落日再三啼。
宋-韩维-《南堂对竹怀江十邻几》@端居无所聊，稍复治文字。南堂冬日明，窗户暖可喜。图书罗满前，意览不由次。聊收静者趣，以乱忧人思。亭亭当轩竹，使我长叹喟。封植苦不早，颜色颇憔悴。劲节亮不改，虚心如有迟。缅怀江夫子，循道久不试。邈然高简姿，不受世俗累。一官才复进，左谪良何亟。德义我所珍，轩冕安能贵。长啸汝水滨，浊醪日自酾。效陶有新篇，翼孔著高议。弦琴坐虚室，默与古人值。显晦一其心，淡然天淳粹。思之不可见，暑谢寒已挚。谅非对此君，兹怀何由慰。
宋-韩维-《南堂席上赋得花树子》@春风日暮急，薄寒生小苑。群英不我遗，并坐慰幽蹇。欢来引觞酌，快甚瓴水建。才非孔文举，坐愧客常满。
宋-韩维-《南溪》@长林拂云根，一径绝城腹。荆扉带翠樾，斗下地愈束。清溪自南来，势抵北崖曲。清平水流漫，东去入脩竹。境幽百物遂，鱼鸟得所欲。况依仁者居，不与钩弹触。有如嘉宾至，相与娱听嘱。鸟飞鸣我傍，鱼泳出深渌。薄暮登前冈，四顾山在目。雨滋春稼繁，风动野花馥。达人乐天性，不待外物足。遂令兹地胜，久不事营筑。顾我指崖下，秋当结茅屋。渠波环古台，辇石坐幽澳。霜前复来观，兔肥山酒熟。
宋-韩维-《拟杜子美体赋夏日间居三章》@阶前萱草开丹花，竹根乱笋生如麻。幽居无言感物华。衡门流乱车马绝，绕舍阁阁喧鸣蛙。
宋-韩维-《拟杜子美体赋夏日间居三章》@何所为乐夏日间，手把内篇卧且观。香气氤氲满帘间。圆荷贴水雨打乱，青蔓挂壁风吹寒。
宋-韩维-《拟杜子美体赋夏日间居三章》@邻家芳树墙头垂，群鸦引儿日夜啼。驱之稍去还满枝。我初厌鸦挠吾静，听之既久理亦齐。
宋-韩维-《偶成寄曼叔》@红芳落尽鸭陂边，白首伤春倍惨然。自愧闲官消永日，独吟佳句想当年。早休诸吏眠斋馆，时引双童上舞筵。闻说年来亦归兴，琳宫仙籍旧无员。
宋-韩维-《陪范尧夫之北第饮彝叟新堂》@光禄新堂指顾成，非奢非俭称高情。春风为我开朱户，晴日从公驻彩旌。庭下早梅惊喜客，门前垂柳欲啼莺。追攀梦境终何得，识取家乡旧路行。
宋-韩维-《陪景仁赴况之湖上燕集遇雨》@炎蒸消尽作浓阴，湖上兹游喜重寻。急雨洗开荷芰色，清风借出管弦音。凉生顿觉絺衣薄，欢至宁论酒盏深。善谑清谈都有适，过从所得在知心。
宋-韩维-《陪宁极回马上作》@我有龙阳约，垂驾辄复停。念与高士期，不宜后其行。春风三月尾，涧谷花草明。寻花踏幽草，南出山脚青。婆娑一古树，是曰先生庭。馆我茅檐下，山瓢日夕倾。摘林饤朱实，掘竹羞紫萌。朝听谷禽响，夜对山月清。高论简以正，疏怀淡无营。徒知服深远，难用一善名。维也少顽钝，几为世网婴。一亲德义游，颇见外物轻。门墙倘枳有，他时来执经。
宋-韩维-《陪宁极游南溪夜还山墅》@南溪晚酌罢，归路笑言同。家在碧山下，人行清露中。鹊飞斜映月，虫响暗移丛。下马儿童喜，谁知为德公。
宋-韩维-《普安席上作得蔗字》@羞随轻薄儿，泪眼尘土下。朅来精舍游，置酒乐清暇。杯盘春物少，惟见杏与蔗。流阴足可惜，将子缓归驾。
宋-韩维-《普明亭赋》@杨柳飞花尽，樱桃结子成。蹊阴空净绿，野艳有孤明。访古重来地，伤春独望情。幽禽亦何恨，百种向人鸣。
宋-韩维-《骐骥池上与冲卿同赋》@清帘医华屋，脩树环广池。凉风欣然来，忽若与我朝。感激气节异，念言此何时。云霄有灵匹，嘉会方在兹。瓜华动都邑，举俗共遨嬉。嗟我独不饮，奈此天运为。
宋-韩维-《千叶梅》@南园卉木遍春光，独爱琼葩掩众芳。不为雪摧缘正色，忽随风至是真香。未经采折携樽酒，忍见飘零入野塘。醉客为予簪白发，栏边几作少年狂。
宋-韩维-《切切》@我怀切切重切切，今日归当去年月。香车不复故道来，血泪空沾旧行辙。严风正射人面过，冻地惟忧马蹄裂。举头且头愁阴开，悲揽胸肠刻霜雪。
宋-韩维-《清涟矶独坐》@绿篠清涟得钓矶，制名翻与实相违。沉钩不忍潜鱼乱，回棹常侵宿鸟飞。林霭散余知月上，水风清极怯秋归。兴来诗就觞来尽，不信人间有是非。
宋-韩维-《清明北园泛池舟中作》@路绕高林尽，舟篷出近湾。鸟啼青竹影，人对绿波间。野色平当坐，春愁巧作颜。已知湖榭近，飞絮落班班。
宋-韩维-《请微之饮》@句解章通字字安，是成进御九重观。更加亲切从新诏，却得高闲是旧官。禁阁不忧连夜直，好山应许老年看。菊香酒熟身无事，且尽樽前一笑欢。
宋-韩维-《秋雨南堂即事》@南堂秋雨清，竹树变愁静。微寒病体苏，燕坐尘事屏。高林飒已落，鸣雁去方永。何以消沉忧，予以在箕颍。
宋-韩维-《去冬蒙君实示嘉篇懒拙不即修谢临书走笔深愧》@南园百草雨中秋，把烛题诗寄驿邮。意重不辞终日看，韵强深愧隔年酬。登山屡赴幽人约，筑野犹稽圣主求。命驾幸无千里远，春湖舣楫待君游。
宋-韩维-《入都席上答曼叔见送》@少乏四方志，所怀在林丘。尘埃岂我事，义往不得留。进酒长亭上，离马俨行輈。临分子无惨，且复相从游。
宋-韩维-《润州》@雄风摇碧绿，画角吊黄昏。一带分江记，双峰点海门。
宋-韩维-《三月十三日游卞氏园》@窄径下深竹，有堤平若席。开樽荫密树，正见溪水碧。游鱼出柳根，翕忽无定迹。酒行不须遽，月色林上白。
宋-韩维-《山林》@长林翳空谷，兹惟群材府。石路险且跻，不为斧斤取。火云无时蒸，众叶朝自雨。仰视不见末，飞鸟安得度。下有灵药草，其品难记数。骈然花实繁，红紫贯四序。霜风落橡栗，投掷地{尴监换虫}怒。过岭林更深，欲前防猛虎。
宋-韩维-《赏梅花有怀曼叔》@逍遥堂下去年梅，还向春来撩乱开。白发每思同泛客，红芳应怪久停杯。鸭头新浪暌游泛，鹭羽遗民寄剸裁。闻说铃斋多暇豫，何时度曲逐风来。
宋-韩维-《上巳》@栏干浮波走长桥，琉璃光中虹动摇。浪头画舸百龙首，鼓声叠叠来塞慓。我欣禊事得壮观，眼底不顾花飞飘。劝君酒到莫浪免，一春佳节惟今朝。
宋-韩维-《绍隆池上对月》@野月来何处，东池柳影深。微生水风力，稍散暝云阴。冷极萤沈草，明多鹊动林。欲知清绝兴，不寐有孤吟。
宋-韩维-《圣俞约晚见过不至》@闻君敕车骑，晚驾慰愁独。焚香霭疏箔，洒水静深屋。高怀岂我遗，幽思方自续。日暮尚徘徊，清风满修竹。
宋-韩维-《诗一首》@鹤使晓来华表上，分明说得帝都春。门开阊阖星河在，榜注神仙姓字瓣。
宋-韩维-《石藓》@托根一何洁，冉冉冒幽石。不学萝与薜，攀缘走岩壁。云埋晓愈滋，雨洗秋更碧。移来色难改，足慰思山客。
宋-韩维-《史局坐寝戏呈崇文掌学士》@闲官身散诞，饱食坐欹斜。永日槐阴静，清风葆鬓华。废书良愧马，落帽偶同嘉。此适谁知者，逢人莫浪夸。
宋-韩维-《水阁》@约略横云岛，栏干瞰玉渊。雨汀翘睡鹭，风树咽嘶蝉。绿发莓苔地，红衣菡萏天。夜深三弄笛，月在钓鱼铅。
宋-韩维-《送八哥入都》@驱车望平野，赤日照万里。子行抱疴瘵，无乃困跂履。勿为少别念，且为会合喜。为我谢亲友，黄鹄今举矣。
宋-韩维-《送北都留台王国博》@凿川当凿源，植木当植根。修身有本末，请自心术言。中正检欹侧，明诚破疑昏。性通学且博，事业乃可论。问胡能致然，圣有六经存。子诚好古士，拔足立贵门。愿分留台务，力学甘避喧。吾知大其业，流远实亦繁。归来骋夷路，良马驾轻轩。赠言君勿嗤，兹道古所敦。
宋-韩维-《送曹大夫归家》@飞尽杨花见绿阴，飘然轻盖返家林。野堂泥落归双燕，纹簟风清戏一禽。秀麦柔桑皆有望，高轩华衮久无心。知君自得闲中乐，早寄新诗别后吟。
宋-韩维-《送曹殿丞秩满还都》@朝日照濠水，清霜发树寒。长桥下广陌，车马来啴啴。借问行人谁，送者何盘桓。中郎罢从军，遗爱民所叹。雍容幕府旧，供帐清涡干。悲我思急管，薄暮留征鞍。酒酣惜分手，四坐惨不欢。长河转辙迹，愁阴但漫漫。嗟予隔追饯，饮此离恨端。高标邈难亲，坐向飞鸿看。尝闻古君子，赠言当豆箪。愿君保亮节，岁晚予其观。
宋-韩维-《送晁怀州学士》@儒馆雠书旧，侯藩请节行。山川犹古气，饶吹自春声。问俗怜彫瘵，颁条赖简平。从来寇河内，谁复继声名。
宋-韩维-《送晁怀州学士》@退传清门世有才，使君嘉誉蔼中台。未甘文墨工雕篆，聊取圭符试剸裁。垄上劝耕春晼晚，山前闻笛月徘徊。明朝建隼临长道，回首仙庐拂斗魁。
宋-韩维-《送陈著作》@高才不沉没，奋笔动天幄。古今明治乱，王霸辨醇驳。文成数千言，粲若玉就琢。拜官诸侯府，千文兹把握。过别要我赠，强言惭鄙朴。董生崇正义，孙子陷曲学。彼其趋舍间，为道一何邈。愿君审兹术，名节重山岳。
宋-韩维-《送崔朝请通判徐州》@与君仍世接游从，造次相敦德义中。善继家声名你子，不追时好古人风。流光岂受垂绳系，妙道才容一線通。待得铃斋民讼简，更将此理问庞公。
宋-韩维-《送催网弟及苏支使甥》@养痾属南夏，日夕偃茅衡。足音良可喜，况我弟与甥。清风敞间馆，竹树蔼前楹。一展亲爱欢，觞斝屡云倾。高论文史间，或以政理并。念子始服官，王事自有程。启告岂惮烦，期不附厥声。简书有常畏，冒暑各言征。虽非远别离，要使怆我情。还归掩扉坐，华月林上明。
宋-韩维-《送戴处士还卢州》@早识浮生妄，欣陪达士游。观心非本有，于法尚何求。煮茗林间寺，题诗湖上舟。还嗟别后夜，风雪拥貂裘。
宋-韩维-《送樊进士归宁》@狂风吹飞花，烂漫天地间。春归花已歇，游子亦云还。言赴庭闱召，行色已在颜。岂在蓬荜徵，为子驻征鞍。岂无藜与藿，与子共盘餐。念子久游行，归得义所安。及时道当进，为养禄要干。一吟送子诗，感恻泪沾翰。
宋-韩维-《送芳公长老归法云》@水际茅亭竹下庵，清谈竟夕不知厌。伽佗善巧何能继，经藏幽深亦许觇。额内珠存虽本有，眼中金落复谁拈。圆通到日如相问，为道春来米价添。
宋-韩维-《送高寺丞宰岐上》@墨绶垂腰底，怜君尚一同。人豪固秦俗，地古自豳风。春色鸣弦外，山光隐几中。定应传善政，不日到关东。
宋-韩维-《送勾谌太博通判颍州》@西湖十里波，渌静过新雨。波间黄白花，缭乱不可数。浮舟翳佳树，凉风生仰俯。回顾红尘人，处身一何苦。君子爱民物，在乐思及溥。方期推所安，与众式歌舞。
宋-韩维-《送海印住香岩颂》@枕石漱流尘外趣，随缘应物谷中声。更无宾主能酬对，自有儿孙可使令。万古清风归法语，一轮明月伴经行。鳌山成道知何日，时伫雷音警妄情。
宋-韩维-《送河秘校鬲主簿良原》@平时太学客，文藻士林传。憔翠尚一邑，声名空十年。风烟长夏始，关塞浊泾前。莫作归来叹，将军好荐贤。
宋-韩维-《送回圣过洞清会》@狂飚揽惊尘，□□□□□。支生强我游，华构忽在暇。入门已□□，□□□且况。主人道门老，兴趣久已炎。□□□□□，□□有清泛。冲融一境寂，□□□□□。□□□□□，竹日光艳艳。
宋-韩维-《送孔先生还山》@先生乐道者，于世澹无欲。高风自绝人，正行不违俗。朅来城阙游，不受麈事触。目久望林壑，驾言反幽筑。家临滍水阳，路转春山曲。东风吹百花，红紫满岩谷。蚕桑事未起，农里得徵逐。社酒浊易求，山蔬晴可劚。幽寻月哇岭，高卧日照屋。应念尘中人，胡为自羁跼。
宋-韩维-《送李寺丞宰蓝田》@君诚岩壑徒，出宰亦山县。尚喜终南峰，苍翠不去眼。春风吹征车，千里度灞滻。到日胜事繁，花光老秦甸。
宋-韩维-《送李廷老归河阳》@爱子良自持，不复前日并。乃能从古人，帖帖事闲静。西轩雨新足，众药长条颍。援琴对浊酒，尽此夏日永。归心不可留，知子念晨省。驱车遵大河，回首望嵩岭。相思倘以诗，见寄尉幽屏。
宋-韩维-《送李宜德为县太原》@昔叨符守访乡评，守节安贫得水名。道在莫嗟为邑晚，禄微须喜及亲荣。风吹白菊篱边别，雨落黄榆塞下行。善抚疲羸修分职，边庭无事正休兵。
宋-韩维-《送李瑜屯田通判润州》@耳熟江南胜事传，闻君官去便翛然。江流截楚红尘断，山势吞吴秀色连。紫蟹迎霜新受钓，黄花吹酒正当前。嗟予不得从斯乐，坐看秋风发画船。
宋-韩维-《送刘景元观察守襄阳》@荆州太守驾朱轓，宝笔题诗出御前。应厌笙歌消暇日，欲将才业效当年。千章翠木云间寺，百丈清江雪后船。看取古来良吏迹，苍碑突兀岘山巅。
宋-韩维-《送刘巽殿直官蜀》@车马萧条西出门，怜君宦薄意能闲。并游多得贤豪士，久困独无憔悴颜。白酒园林休洛社，黄花风露见岷山。男儿荣滞古来有，收取功名晚节间。
宋-韩维-《送吕寺丞》@古有从军乐，人今衣彩行。春风骐骥健，朝日凤凰鸣。树远秦中道，花繁塞下城。篇章闻旧俗，当为放遗声。
宋-韩维-《送门客李秀才赴省试》@伤思易子闻前戒，务学求师是至言。岂有车鱼延上客，欲将诗礼示诸孙。青衿散后人千里，黄菊开时酒一尊。壮岁雄图当自勉，未应长啸入苏门。
宋-韩维-《送宁极还山》@晨冰结车辙，朔野风正厉。君行良亦勤，正与苦寒值。超然出门去，曾不顾我议。譬如云飞鸿，势不受维挚。开笼姿其往，万里在展翅。场功十月毕，田家足豳事。儿童樵牧归，荆扉寂已闭。燃薪烛茅屋，并坐侄与弟。自爱村醪熟，或以山鹿馈。冻蔬劚青黄，寒药煮根柢。从容温饱间，万事一无累。嗟予不得往，注目云接地
宋-韩维-《送三哥守蜀》@昔我忠宪公，握节临西州。于今三十载，馀爱尚应留。旌旗怆独往，山水记同游。一歌缁衣诗，涕下不能收。
宋-韩维-《送沈学士知常州》@毗陵今古号名州，况是风流得隐侯。吴岫稍迎双隼旆，洛尘凡敝几貂裘。预期庭下无嚚讼，还向樽前作艳讴。去去国门认不羡，画船烟浪入清秋。
宋-韩维-《送石昌言归蜀》@省署聊休直，皇恩许过家。朝廷宠儒雅，车骑有光华。行色星垣动，褒章宰树加。遥加蜀父老，来道竞咨嗟。
宋-韩维-《送思上人南归》@尘埃不可久，归卧故山秋。荣利非其好，风骚得所求。晨征随社燕，夜宿近江鸥。闻子禅林胜，它年一系舟。
宋-韩维-《送宋钧秀才落第还乡》@漆雕不肯仕，仲尼悦其然。乃知君子学，躁进非所先。去圣邈千载，兹风复谁传。趋营不自反，廉耻一以捐。爱君抱冲淡，荣利不可迁。读书本仁义，洞见末与颠。失志不为辱，谋道方复坚。临分求规言，顾我昧所宣。愿君崇远业，无愧古人贤。
宋-韩维-《送孙广》@文才武略有家规，懿行乡闾雅见推。乘障讵能申远业，偃戈良喜遇清时。风吹秀菊篱边发，雨落黄榆塞下悲。白首情怀何以慰，从军早寄仲宣诗。
宋-韩维-《送孙通直》@白首归来养性情，同时流辈尽雕零。忘怀物外思游好，访旧樽前得典刑。霜月醉留湖榭白，雪风吟度陇山青。斯民利病君多识，好奉新书谒帝庭。
宋-韩维-《送太素南游》@戕性伤生俗所同，人间今见百年翁。无稽不学公超雾，有待犹嗤御寇风。心到灵源千虑息，气随真火百骸通。临觞不用嗟离阔，达者相忘道术中。
宋-韩维-《送王二广渊签书洛中》@吾尝登嵩丘，下视伊与洛。王都一河壮，气象郁回礴。又闻彼其下，地美民俗乐。朱宫待游幸，窈窕飞观阁。气交卉木茂，奇艳或可愕。清渠碧玉色，左右随酾凿。丹樱结春实，紫笋翻夏箨。喟予抑幽恨，神往迹屡却。羡君署吏去，跃马春游薄。追游当及早，胜事不可落。为我谢林岫，终期蹈前约。
宋-韩维-《送王奉议知吴江县》@闻说吴江上，长桥百丈虹。蠔粘能固本，人度若乘空。明委三秋月，清来万里风。君知此为政，名惠广无穷。
宋-韩维-《送王氏兄弟》@抑疾伏田里，晨昏结烦忧。如彼衣上垢，岁久不可漱。忽闻车马音，来过吾庐幽。相见一长恸，悲风为迟留。张灯具餐饭，涕泗稍复收。南堂夜相对，油然破离愁。虽无盈樽酒，清论代献酬。高篇璨成诵，输写殊不休。婆娑双凤凰，飞舞光彩浮。忽然变瑰怪，风霆拔金暇。倾听魄已悸，何暇测其由。君家门阀大，先世勤令猷。晋公典册文，太尉廊庙谋。子孙今多才，信矣阴德流。还辕欲何语，赠子诗聿修。
宋-韩维-《送卫真晏太丞》@才名宰相子，二十取辞科。得县古称厉，登楼朝见涡。疲民劳赋役，静理足弦歌。八桧仙祠在，知君秀句多。
宋-韩维-《送谢师直归马上作》@送客西郭门，适与嘉宾遇。杂花被原野，南尽远目注。扑扑乱朱纷，蒙蒙凝白雾。林下风正柔，繁香不飞去。日长人意间，归骑款不遽。陶然行且歌，良惬静者素。却念陌上人，春愁纷似絮。
宋-韩维-《送辛十七作尉盐城》@少年嘉誉冠诸生，白首青衫仅有成。千里辛勤州县职，一觞凄惨里闾情。家临颍水花催发，柳绕长堤絮扑行。寸禄折腰何必去，道存心在即渊明。
宋-韩维-《送兄弟还都至长葛河上四首·别后作》@朔风吹惊鸿，行列失后行。苍苍雪压船，齿齿冰着岸。离马声正悲，别脸泪犹泫。却望携手处，危樯映林见。
宋-韩维-《送兄弟还都至长葛河上四首·双禽》@双双河洲禽，文彩披丹质。飞翔不离渚，鸣戏自终日。寒鱼伏冰池，岁暮饥尔匹。不欲远求林，投身避罗毕。
宋-韩维-《送兄弟还都至长葛河上四首·晚步》@爱此霁景侍，舍舟步高岸。夕阳照渡口，急急水纹乱。霜鸦田间鸣，沙鸟波上散。登临岂非美，当轸别后叹。
宋-韩维-《送兄弟还都至长葛河上四首·舟中夜坐》@晴霜落波底，斗柄插堤外。扁舟灯火明，樽酒夜相对。临欢意暂遣，念离心已痗。篙师喜冰拆，理楫事晨迈。
宋-韩维-《送休上人之荆门玉泉寺》@怜师真达者，于世了无求。万事沤起灭，一身云去留。楼台金地古，风雨玉泉秋。安得超尘网，相从物外游。
宋-韩维-《送洵阳王令之官》@离马嘶高枝，郊原夏景深。还持长者政，往慰远人心。种黍侔千户，张鱼盛百金。江山永嘉咏，时寄草堂吟。
宋-韩维-《送尧夫知陈州》@亮节金坚气玉温，入登廊庙出藩垣。谈经每尽先儒息，议政居多长者言。恩恤疲羸蠲重赋，礼加耆耄屈常尊。白头但祝公归早，南陌或陂并短辕。
宋-韩维-《送曾通直入京》@敏学高文俊茂身，少年今见鲁公孙。明心早得无生意，清耳常闻有味言。绿鸭陂中春纵棹，芰荷池上雨移樽。临分有赠非他物，声利精忘道始存。
宋-韩维-《送张七元构仕亳州》@萧条平马逐飞蓬，回首园林平露中。政事文章君得法，如今太守古人风。
宋-韩维-《送赵员外之官宪州》@仲扶岷峨秀，弱岁儒其冠。读书觑前古，饱见万事端。行已去畦町，为文鄙彫剜。应举二十载，不免瓢与箪。西游秦函国，崆峒上巑岏。却视关塞广，有如掌中丸。攻守势所利，浩然入窥观。是岁羌事作，贼兵犯鄜丹。君怀济时略，忠愤激肺肝。上书伏两观，音辞若琳玕。臣策倘见用，坐令敌气殚。天子壮其语，县城使位以官。黄绶系腰下，行行不遑安。炎天风尘多，远道车马单。饯觞不亲酌，曷致朋友欢。今兹塞垣将，所在麾旄攒。孰能谋而毅，孰能正以宽。孰用赏不信，孰为刑不残。谅非专达任，易以奇画干。庶几成大功，展子凌霄翰。顾我顽钝者，诧契岁屡寒。赠言非所工，当否聊一看。
宋-韩维-《送忠玉提刑还朝》@十五年前相遇地，白头还喜一樽同。从容笑貌忘君老，款密情期似乃翁。别席俯迎篱菊秀，全家看尽渚莲红。临分不用言为赠，奕世忠臣祖风。
宋-韩维-《送朱主簿》@浮舟下东溪，春寒花未遍。共约征车行，复此华堂饯。人事多龃龉，临分阙芳燕。坐想竹间风，杂英纷如霰。
宋-韩维-《送子华兄辞家后还都》@春鸠鸣桑间，初日动原隰。马踏露草嘶，人对松风泣。茅庐耿夕返，金阙想晨入。回首别袖远，惟见飞花急。
宋-韩维-《苏才翁与予定林下之约今被命提点湖南刑狱恐》@轩冕予已轻，山水君所栾。相逢说高兴，南望欲奔趠。今君被国恩，明刑弼予教。群公许风棱，列郡瞻气貌。朝廷方急才，悬爵待明效。美官诚足慕，素约未宜挠。当怀平生言。拔足利名罩。笑谢世俗人，夷犹五湖棹。
宋-韩维-《宿绍隆院》@东来鸣棹落河干，喜见孤幡佛树端。不谓尘埃走符檄，尚逢池榭拂衣冠。清风明月还相见，浊酒枯棋亦自惧。寄语京城骑马客，优游到底是闲官。
宋-韩维-《宿西京府署晚游东池》@牢落悲春事，萧条作晚游。清光溢平沼，凉思近高楼。碧树森将合，朱栏渺若浮。公来慰羁寓，华月许移舟。
宋-韩维-《岁暮》@高风动河汉，肃肃下阴霜。起视夜向艾，华星粲相望。犬吠闾巷静，哀鸿正南翔。岁暮已多感，及兹重成伤。
宋-韩维-《太素雪中惠小桃》@细雪繁飘远近来，三冬佳气一朝回。莫嫌天上琼花晚，元待人间粉艳开。
宋-韩维-《桃花菊》@谁测天工造化情，巧将红粉傅金英。武陵溪上分佳色，陶令篱边得异名。不使秋光全冷淡，却教阳艳再鲜明。瓮头消息香醪熟，何必黄花便可倾。
宋-韩维-《桃花菊》@霜女星娥不俗情，施朱点出浅深更。平泉记上遗嘉品，木草经中注别名。气得清凉开更早，色沾寒露久逾明。今朝樽酒来篱下，不为重阳为尔倾。
宋-韩维-《题卞大夫翠阴亭》@新得亭名号翠阴，轩窗环合尽青林。定知野客先回顾，何处山禽自好音。池面有莲风气馥，城根多竹月华深。明年便作归来计，应许携樽与抱琴。
宋-韩维-《题巽亭》@薄阴散秋曦，爽气来孟月。慨然登兹亭，嘉观非远涉。径幽出深竹，栈峻跻危堞。身腾尘境外，心与空界接。前临潩波泛，却视隗峰列。来远得清飚，洒迥想飞雪。君家兄弟贤，问学继先业。横经咨老师，置醴延大台。方从贤者乐，岂为游子设。诗人亦有言，佻达在城阙。
宋-韩维-《题余山人壁》@一室闭香林，萧然物外心。棋声敲月重，屐齿印苔深。竹径茶烟细，山园锻树阴。会当逃世网，尘事缔朋簪。
宋-韩维-《题招提院静照堂》@道人幽栖地，潇洒临江湖。江湖置外物，妙观造无余。匆匆从世役，没没已为愚。何况毫发间，计画穷万殊。槛外薝林，几前沈水炉。世人欲问道，指象聊踌蹰。
宋-韩维-《听琴》@达士寡世慕，至童遗俗弹。一闻正始奏，坐使太古还。残雪照樽酒，晴阳挂檐端。曲罢了无得，清松空自寒。
宋-韩维-《通判郎中以州早休特形诗咏辄依元韵》@颍水箕山一腐儒，麟符何幸玷恩除。未缘秕政休官去，真赖英贤接迹居。秀麦川原知雨足，清阴池馆爱余闲。田园雨足官无事，趣驾何妨慰病颜。
宋-韩维-《同戴处士游湖》@京尘倦游久，爱此西城曲。泉温草尚青，春近波先渌。幽人幸相对，高论良自足。蚩蚩北州民，安得同我欲。
宋-韩维-《同芳公上人游湖》@晴阳溢目尽光华，乘兴闲来步径沙。水满不知新获稻，霜严犹放后凋花。传心密处宁离妄，著眼高时亦是邪。竟日清谈何所得，鱼沉鹭起各归家。
宋-韩维-《同和叔饮王文正公三槐厅吴正卿》@投杯送余景，休驾避初燠。久嫌花揽心，始爱树清目。主人乐儒学，定契均季叔。疏帘翳广坐，并荐肴与蔌。肃萧太尉馆，简俭见遗躅。中有戒子篇，惨淡刻寒玉。世传盛德茂，名与清风穆。公乎不可见，怅望三槐绿。
宋-韩维-《同胡江范郡裴二宋司马饮会灵水轩即席赋以日》@华轩压春波，樽酒四座密。柔软柳间风，舒迟花后日。晚色帘卷静，欢兴觞行疾。一陪诸英游，黾勉惭落笔。
宋-韩维-《同化光陪宁极之滍阳城》@不踏南溪路，于今五换春。能来再联骑，还是旧游人。置酒真乘兴，谈经或入神。欢余不无愧，林壑未还身。
宋-韩维-《同化光饮象之家》@又从邻舍家，来折主人花。游处当年似，悲伤老去加。兴长歌易放，情密语无哗。归路生残月，春风醉袂斜。
宋-韩维-《同江谢王出郊》@东郊二月天，寒尽未成暄。永日青丝骑，和风绿酒樽。迳抽萱甲细，墙倚杏梢繁。烂醉谁知者，行歌入国门。
宋-韩维-《同景仁况之诸君游南再饮梅花下》@兹园旷不涉，寒草忽已芽。同游三四人，及此风景嘉。芳梅如我期，朱萼承素华。欣然坐其下，偃君初月斜。攀条酌醇酒，谈笑时一哗。歌童虽非妍，清唱凌烟霞。人生自有适，岂要外物加。兴尽复云返，修竹盘昏鸦。
宋-韩维-《同邻几避暑景德》@脩廊环无端，华殿鸟斯革。石鲸窥广庭，金像飞半壁。高槐十丈馀，凉叶散檐隙。兹游得我所，烈日徒自赤。体烦惬清潭，发散谢危帻。彷徉或持书，静默方对奕。惟时骄阳甚，燥气裂金石。城郭困风埃，田畴有忧色。顾惭无用躯，独此享嘉适。举头望赤宵，安得片云黑。滂沱为飞霖，一洗周八极。
宋-韩维-《同邻几和叔登定力阁》@清风何飘飘，万里吹曾轩。侧身红尘外，却视飞云根。王都几雄胜，长河中怒奔。上有怀归子，心随惊浪翻。登临岂非兰，悲伤久客魂。日暮下危级，且复同一樽。
宋-韩维-《同邻几原甫谒挺之》@河面参差结冻澌，清风不展画船旗。偶驱羸马知何适，独过长桥问所思。可喜身闲亲浊酒，未忘心竞是枯棋。凭君莫唱阳关曲，自觉年来不能悲。
宋-韩维-《同曼叔出郊》@驱马信所适，呼转上野桥。桥边春水净，索回带平皋。两崖卉木茂，东风澹正摇。故丛尚含绿，新芽已满条。老小延我观，名品各异标。问翁安致之，远自伊洛郊。涉正曾未几，已觉芳意饶。后日风更雨，繁红定飞飘。顾谓同行客，有酒频我招。
宋-韩维-《同曼叔观颍昌酴釄》@前日看花花正发，今日看花花欲歇。入门但见绿阴下，寂寞无人委春雪。狂风飘簸百卉尽，惟有清香吹不绝。攀条惆怅可奈何，与君把酒到明月。
宋-韩维-《同曼叔化光游卞氏园》@野圃无人到，秋风共子行。共临流水落，草上废台生。气晚才看菊，天寒不见莺。幽闲固多味，浊酒讵须倾。
宋-韩维-《同曼叔游高阳山》@久闻高阳胜，近在汝州侧。跂予三年望，我愿今卒获。烟云函两山，台殿开半壁。解鞍高林下，仰视怯登陟。苍松盘老枝，矫矫入檐隙。微风韵其上，落耳寒恻恻。枇杷两高树，中国所未识。叶间青实骈，大与蜀土敌。我来暮暮后，花草已狼籍。不见踯躅红，西岩向人碧。出门步榛荟，微迳不可索。援篱下幽涧，剥藓题苍石。鸟啼无定音，虎斗有遗迹。石台平挺挺，野竹瘦历历。主人尉下邑，奔走困符檄。喜我萧散人，幽奇共搜剔。息阴时一憩，贪胜还自力。归时山气冷，草露湿游屐。举手谢峰峦，高秋复来觌。
宋-韩维-《同曼叔游菩提寺》@高城如破崖，寺带乔木石。禅房掩清昼，佛画剥寒雨。荒池野蔓合，浊水佳莲吐。萧条联骑游，淡薄对僧语。秋风日夕好，胜事从此数。
宋-韩维-《同曼叔诸君登醴泉观凝碧亭》@门前车马尘，当昼塞昏雾。安知此亭上，秋色生四顾。黄花散晴阳，赤叶变寒露。境非游览旧，人得朋从素。乐幽鱼群行，赏俊鸟横度。惜无一樽酒，留连清景暮。
宋-韩维-《同三兄安公亭看雨》@高堂六月苦炎曦，雨逐轻雷过后池。水面凉生跳赤鲤，林端声寂语黄鹂。翠深岸篠无风乱，红重蔷薇到地垂。清景虽嘉欢意少，白头支策坐题诗。
宋-韩维-《同胜之明叔游东郊》@仲冬景气佳，旷然思远涉。晨遵大堤去，寒日在马鬣。浮屠红尘外，楼殿焕层叠。地遐幽景闲，瑶碧秀林叶。清香时出箔，余经尚委笈。跻阁眺远陂，浮阳来晔晔。花枝亦已柔，行见春露浥。久耽田野乐，况与贤俊接。逍遥永日暇，尘事不过睫。昔人重时晷，所志树勋业。慨予胡不然，空陋无所挟。诗情朝生肠，酒气暮醺颊。陶陶大化内，得此自为惬。诸君能够从，游履方屡蹑。
宋-韩维-《同士则游西湖》@今日西湖好，来游未觉喧。柳枝风处乱，花艳暖中繁。桥远归人渡，舟移集鸟翻。何须更樽酒，道胜有清言。
宋-韩维-《同魏进道晚过湖上》@春风湖上泮，奈此净绿何。平堤看潋滟，皎如镜新磨。支流别而东，下走万玉珂。俜俜桥边柳，芳牙缀柔柯。中洲嘉卉繁，条甲亦以罗。游禽接翅羽，沉沉鸣声和。避人去稍远，盘空落还多。我来日已暮，伫视其顷俄。羡尔禽类微，终年乐清波。
宋-韩维-《同象之方叔过净因琏上人》@二十年来野逸身，懒能奔走傍埃尘。偶逢闾里闲游伴，同过丛林燕坐人。世事纠纷宁有尽，劳生萧散不妨频。晴阳缓辔殊多适，它日重来访道真。
宋-韩维-《同辛杨游李氏园随意各赋古律诗一首》@腊近云容变，阳生日景添。偶然回晚辔，相与坐晴檐。水绿冰微泮，沙明雪尚沾。弄襟风力薄，著履土膏粘。惊鸟不成下，寒鱼犹在潜。翠深荒岸竹，黄折败池蒹。碍径藤梢曲，钩衣棘刺铦。辞锋怜子淬，閒癖讵予砭。自以清谈胜，宁非乐事兼。春芳有近信，频此醉厌厌。
宋-韩维-《同晏著和饮薛园坐中赋》@鄙生秉愚尚，与世实龃龉。寄身轩裳内，懒惰众不数。朅来西都游，获并丞相府。命驾多从君，载酒即得侣。洛水南北涯，胜事著自古。名园蔼相望，香刹屹时睹。最怜薛家溪，架阁在西浒。浑流激石来，知自嵩少雨。如从柁楼下，夜听潮生浦。采珠樱在盘，剥玉笋登俎。杂花虽云晚，红白尚可取。兴来倒冠巾，万中一尘土。想在京辇日，耳目塞如堵。出憎车马喧，坐厌名利语。幸兹清景对，醉死亦吾所。
宋-韩维-《同杨方叔游开宝上方有怀里中二三故人》@京都寡临观，兹地高且明。仲科一来望，旷然写予情。千载豪杰尽，夷门荆棘生。时平盛民物，华屋连飞甍。长烟冒百里，下视色正青。慨彼尘土间，扰扰何多营。往车无徐驱，来马无停征。顾惭托閒官，幸得游衍并。念我同里人，三四不在行。孔公老龙山，孙子令江城。崔閒盎有粟，辛困冠无缨。一回西南首，惨淡意莫平。
宋-韩维-《同阵道原谒象之》@歊炎日为倦，休架一潇洒。风竹来迎人，翠色欲倾写。神交不前约，至理非外假。窅然天地间，谁是忘言者。
宋-韩维-《同阵太丞游龙兴寺经藏院》@空堂洒寒水，碧楸凉漠漠。高眠得珍簟，委弃巾与屩。薰风穆然来，殿角鸣金铎。清香有时闻，幽鸟无声落。论诗爱平淡，语道造冲寞。非吾方外友，谁当共兹乐。
宋-韩维-《同子华兄象之宿资福院》@风尘暗西郊，野寺欣税鞅。虚堂清气肃，偃仰百骸放。至道本自简，欲语不可强。夜深松桧寂，明月皎相向。
宋-韩维-《同子华仲连二兄游湖》@浊酒非陶令，方池似习家。放舡风动柳，着岸水涵花。对景情无极，高歌兴转赊。群鸟思共济，何心问仙槎。
宋-韩维-《酴釄》@平生为爱此香浓，爷面常迎落架风。每至春归有遗恨，典刑犹在酒杯中。
宋-韩维-《窊樽》@闲坐闲行水际，自吟自啸云根。过尽春风秋月，无人共醉窊樽。
宋-韩维-《晚步颍上和曼叔》@披榛登大堤，下视何嶪岌。野气忍雪润，河流带冰澀。沙禽寂不飞，行子暮逾急。不见洗耳人，悲风吹独立。
宋-韩维-《晚春》@春晖东去月如弦，却拂凝埃敞北轩。几曲云屏空白昼，一帘花雨自黄昏。庭芜碧合阴虫息，窗树红稀斗雀喧。细忆旧欢都入梦，习家池上子山园。
宋-韩维-《晚过湖上登城楼泛小舟归》@巩响渐依阶砌下，萤光乱出草莱间。炎蒸散尽人轻健，从此篮舆数往还。
宋-韩维-《晚过湖上登城楼泛小舟归》@绿水逶迤城两面，清风摇动稻千畦。独乘幽兴携樽酒，小艇归时月已低。
宋-韩维-《晚过邻几官舍三首》@炎日来休骑，红尘喜放船。波平凉洗马，树净晚吟蝉。风至披襟后，云消倚拖前。潭心见华月，归意一留连。
宋-韩维-《晚过邻几官舍三首》@车马东桥绝，凉风满夕轩。水声通沁苑，树色入夷门。每接渊明咏，常怀仲理言。沧洲如可约，杯酒会重论。
宋-韩维-《晚过邻几官舍三首》@萧洒君官舍，从来可数来。养莲疏浊水，薙草出荒台。芡散初成籍，蒲长欲映杯。吾知蒋生迳，不为俗人开。
宋-韩维-《晚过象之葆光亭步月》@浮沉闾里间，放志谢维挚。行贪月色静，归犯霜华湿。寒鼓出城重，飞星过楼急。却想竹亭下，主人犹独立。
宋-韩维-《晚过象之葆光亭戏呈一首》@萧洒崔家宅，重门一迳通。竹烟虚晚碧，花雨重秋红。傲睨怜苔石，徘徊俯桂丛。自朝新月色，不为主人翁。
宋-韩维-《晚霁》@时泽郁初霁，朝景烂已盈。幽人独坐久，春鸠相应鸣。清风动佳树，平地泛落英。方怀岁成喜，况值兹赏并。
宋-韩维-《晚坐同杨文叔赋》@浮云忽已没，仰视天正碧。凉风落我庭，燕子飞不息。门无车马宾，巾屦得自适。顾惭无所为，乐此朝与夕。
宋-韩维-《王家渡》@浮舟乱清洛，中流望嵩少。山晴水光晚，蓝碧近相照。倚崖睨落日，坐觉身世小。叹息浮生劳，临风一长啸。
宋-韩维-《王岩叟招饮南园》@翠木珍丛百亩问，我来虽晚及春残。未嗟流景飘蓬疾，犹喜余芳对酒看。斜照舒迟明埤堄，清阴迢递覆栏干。凭君莫剪高花尽，留插游人醉后冠。
宋-韩维-《王詹叔惠酥》@兴平产良酥，厥品为第一。岁时盛献馈，霜梨副冰蜜。东来连车轸，并走卫霍室。盘筵得此物，主意自为毕。詹叔官西州，遗我资口食。甘知马酒薄，素觉鹅肪失。我今农里人，藜藿度间日。多惭掷嘉味，徒用饱仁主。厚意如何报，还持况贤质。
宋-韩维-《闻太素绝食饮水颇甚清羸以诗见招》@曲肱饮水归寒士，服气休粮号道人。顾我非寒亦非道，好来相伴祭身神。
宋-韩维-《闻彝叟游展江亭》@西亭不觉又春风，弱柳微波四面中。更欲烦君亭下看，海棠枝上浅深红。
宋-韩维-《闻莺》@雨重朱实垂，风生绿阴乱。珍禽何所来，清响千万变。先鸣如有得，欲去不无恋。谁与缓哀弦，林间写幽啭。
宋-韩维-《武牢道中》@春寒驱传马，西度虎牢关。草树高低雪，烟云左右山。英豪攻战地，风物笑谈间。俯仰看今古，翛然百虑间。
宋-韩维-《西湖雨中同公懿诸君饮》@十月平湖上，繁霜藻荇空。柳枝横堕雨，波白细生风。水鸟飞幽碧，寒花折浅红。谁能尽一醉，灯火宿船篷。
宋-韩维-《西墅》@城居不为惬，言适西陂冈。雀噪野堂静，鸡鸣春日长。书棚落幽蠹，佛幔掩馀香。释子庐岩至，清谈殊未央。
宋-韩维-《西轩会中与辛杨诸君同赋》@一笑聊为适，非关事赏心。芳菲逐风尽，时序感人深。世事无多问，香醪且细斟。更须乘月色，潇洒坐中林。
宋-韩维-《西轩同诸君探题得奁》@简素与夙尚，提携得兹器。春芳席馀红，夏木荫初翠。酣游性所适，甘脆略云备。独愧颜氏子，终朝守箪食。
宋-韩维-《西轩席上探得丁香树子》@物生各有性，矫之理宜伤。如何生微木，揉结始滋芳。开花不满把，琐碎垂丹黄。岂识青桂枝，一引百丈缰。
宋-韩维-《西轩雨中期象之夜话》@积雨空堂暮，清宵独掩门。陈编徒自封，幽兴欲何言。碧草生墙角，丹花发竹根。聊持静者辙，一与道人论。
宋-韩维-《西轩欲雨同诸君偕赋》@轻雷隐何山，云色如黛涌。凉满翠竹浮，阴连芳树重。烦襟一披豁，清思欲飞动。会待急雨来，华觞与君捧。
宋-韩维-《西园》@西园日修整，竹树相缀属。春华犹未敷，气象郁函蓄。密雨错远林，轻寒傍脩竹。于此隐几坐，物我同一目。弟妹四五人，时来问幽独。我云忧与乐，在志所徇逐。无厌万钟慊，有道一簟足。置是不须议，春醪满樽绿。
宋-韩维-《西园暮雪》@空园响松竹，霰雪霭霏霏。仰视长云色，皓然同一辉。天寒鸣雁急，日暮行人稀。惟见众小禽，啾唧满林飞。阴风起何处，拂拂来吹衣。俯念当世事，幽愤不可挥。归来散群帙，独掩袁安扉。
宋-韩维-《席上探得游字钱两浙提刑张吉老》@圣朝用中典，前代所未侔。一罚有失平，天子以为忧。祥刑慎处纠，辍子蓬莱丘。御前赐印纸，尽部东南州。才豪勇自放，霜隼凌高秋天。清风翩两旗，八月下吴舟。勉哉树休问，考绩待其尤。毋忘临觞赠，义重闺台游。
宋-韩维-《喜吴冲卿重过许昌》@前君广文直，共宿官舍冷。携觞慰羁旅，鸣弦破愁静。竹阴月娟娟，楼角星炳炳。是时冬夕长，谐笑得驰骋。尔来还故栖，乐事成引领。君方志远击，我固分幽屏。趋舍既云异，会合安可幸。不谓旬浃间，所得亦以并。清笑烦滞阕，高谈谬疑正。琅琅别后篇，铿若御笙磬。索居久其职，此适固为横。一感朋盖难，举酒良自庆。
宋-韩维-《戏示程正叔范彝叟时正叔自洛中过访》@曲肱饮水程夫子，宴坐烧香范使君。顾我未能忘外乐，绿尊红芰对朝曛。
宋-韩维-《戏月》@缺处还孤守，圆时亦独栖。何曾闻合壁，只见是如珪。桂子遗秋信，方诸寄夜啼。建章残漏促，又伴玉绳低。
宋-韩维-《下横岭望宁极舍》@驱车下峻坂，西走龙阳道。青烟人几家，绿野山四抱。鸟啼春意间，林变夏阴早。应近先生庐，民风亦淳好。
宋-韩维-《夏日览物思古人三首·嵇康》@翛然柳下锻，岂不遗世喧。一忤贵公子，鸣弦竟谁冤。性烈才且隽，有味孙登言。
宋-韩维-《夏日览物思古人三首·陶潜》@众鸟依嘉树，想像先生居。日哦高简篇，浊酒自为娱。世事不挂口，方且爱吾庐。
宋-韩维-《夏日览物思古人三首·张仲蔚》@弃置当世事，覃思天官书。蓬蒿长没人，寂寞守园庐。轩冕非所慕，赋诗常晏如。
宋-韩维-《闲房书事示五弟及诸侄等献肃公》@老病归休得桶楼，吾庐萧酒乐天倪。北窗偃卧都何有，东阁过从亦自揆。碧桧轻烟无鸟哢，绿槐风细或蝉嘶。世间万事全如梦，岂得南华物我齐。
宋-韩维-《闲居思湖上》@远泛每思随雁鹜，深居半是避杯觥。官闲日永无余事，卧听朱弦教曲成。
宋-韩维-《襄城道中怀曼叔》@吾交作尉地，南望一淹留。岁月催人老，山川记子游。向城非昔勇，遇物更春愁。独喜高阳近，岚光逼马头。
宋-韩维-《襄柑分惠景仁以诗将之》@荆州解绂十经春，迥梦青林绕汉滨。霜气轻寒催柑实，渚波余润作甘津。僧园采掇宁论数，客路奔驰竟占新。雪意垂收高会缺，分金聊助席间珍。
宋-韩维-《象之席上赋得寒字》@爱子林亭胜，高秋驻马鞍。梨红先著露，竹碧自生寒。惨戚伤多事，淹留强一欢。所嗟怯杯酌，不得倒吾冠。
宋-韩维-《象之以山药见赠》@龙山有游客，赠药满筠笼。叶渍沙泉碧，苗分石窦红。斸应侵晓露，来喜及春风。却笑丹砂远，卒勤勾漏翁。
宋-韩维-《晓出郊过方秀才舍饮》@浮云散朝阴，初日动晴煦。行随风叶远，去傍田家路。人间无遽色，马缓有安步。遥识主人舍，青帘出霜树。
宋-韩维-《孝义桥》@残花辞故都，细雨度清洛。浮梁拖龙腹，径石乱鹅壳。山形豁如对，林色秀可握。渔子何处去，长罾波面落。
宋-韩维-《效陶呈景仁》@仲冬景气和，游步独徘徊。微疴忽消散，我兴在尊罍。东邻久废饮，百劝首不回。所忧在钟律，未致仪凤来。此志岂不佳，孤论良难裁。愿公少置之，起视翁头醅。
宋-韩维-《谢到水仙二本》@黄中秀外干虚通，乃喜佳名近帝聪。密叶暗传深夜露，残花犹及早春风。拒霜已失芙蓉艳，出水难留菡萏红。多谢使君怜寂寞，许教绰约伴仙翁。
宋-韩维-《谢厚卿载酒见过》@黄花池馆雨余清，载酒亲迂太守旌。交契早陪廊庙语，宾欢曲尽里闾情。尊前白发时间乐，烛下红妆分外明。今日始谙闲气味，十年枉却叹劳生。
宋-韩维-《谢李公达惠诗再答》@功名无得得闲身，位列东朝愧汉臣。空性屡捞潭底月，浮名那记禁中春。知音罕遇忘言士，绝学常思过量人。莫取无心心外道，此心生处即为尘。
宋-韩维-《谢人惠金橘》@开奁拜嘉贶，俯视目已眩。从天落旋星，有客射金弹。清香如始摘，佳味不少变。寄谢岭头人，梅花惭赠远。
宋-韩维-《谢微之送鸭脚》@拔尔蒿莱际，微根仅自支。劳心勤一溉，拭目待三移。浓李惭同列，芳橙合并枝。绛囊如有惠，莫忘赠君时。
宋-韩维-《谢尧夫寄新酒》@故人一别两重阳，每欲从之道路长。有客忽传龙坂至，开樽如对马军尝。定将琼液都为色，疑有金英借密香。却笑当年彭泽令，篱边终日叹空觞。
宋-韩维-《谢元道惠桂树子》@洛阳奇卉兼四方，妖姿冶艳争春阳。蔚然幽佳独凌霜，中岩无人閟寒芳。山翁军搜劚青苍，名园得之为辉光。护以雕兰面朱堂，叶敷瑶碧丹华扬。我今蓬茨蔽短墙，愧尔佳植空埋藏。骚人托辞兴端良，辰赠顾德岂所当。角弓之诗不敢忘，与君岁暮扬芬香。
宋-韩维-《新得小石呈景仁》@泥沙洗尽太湖波，状有嵌崆势亦峨。可笑尚平游五岳，不如坐视一拳多。
宋-韩维-《新植西轩》@谁谓我圃隘，载插尚勇亩。筑轩西临兑，规地北占酉。阳条散繁华，怒甲擎故朽。封培童仆劳，窥看孩稚走。虽非观游盛，要是吾庐有。壤疏人力薄，开发定迟后。所赖春风意，与物无薄厚。居闲日萧散，对此自成偶。问我何所为，卦象观六九。问谁之与处，达者二三友。为生昧机利，于事寡营取。但愿花常好，酌我樽中酒。
宋-韩维-《新置北轩》@纷敷北轩植，移劚来中园。微雨一飘洒，咄咄芽蕊繁。轻黄吐双蕉，寸碧罗丛萱。更怜二棕榈，远结蜀土根。清风落檐楹，翼羽何翻翻。惟此松竹姿，洒然出尘昏。众芳自争妍，正性中独存。愿秉岁寒操，翠色蔼君轩。
宋-韩维-《新作西北门楼》@赤白崔嵬晚照间，投闲时复一跻攀。时平守望皆无用，添得清秋数点山。
宋-韩维-《行庆关》@高关拒重阻，险状固天设。俯窥洪流奔，仰视赤崖绝。来往无时停，千载一车辙。我行触飞雨，舍辔上嵽嵲。筋劳不敢息，黄土百丈裂。伊昔六国馀，楚汉起相啮。乘时急形便，利害校一发。生民入鞭笞，溪谷日流血。时平属真主，汾壤事西谒。翠华此回旋，万骑出岩阙。斯人一何幸，泽浸厚地彻。烜哉行庆名，高与日星揭。干戈昔不守，符传今尚撤。昏明变夷险，在德信前说。愧无能铭才，吊古空惨切。
宋-韩维-《徐秘校携酒池上同赋》@凉风洒疏雨，过我池上林。感此望岁怀，酌酒相与吟。残花犹动目，飞泉时惊心。徘徊将归驾，清醉方自今。
宋-韩维-《许昌道中》@荒郊不可望，极目尽伤心。日薄不开冻，风凄还作阴。倦鸦飞趁马，寒犬吠依林。赖有瓢中酒，愁来一独斟。
宋-韩维-《雪》@屏翳驱云结夜阴，素华飘堕恶氛沈。色欺曹国麻衣浅，寒入荆王翠被深。天上明河银作水，海中仙树玉成林。日高独拥鹴裘卧，谁乞长安取酒金。
宋-韩维-《雪后观潩水》@微阳动泉脉，远水来涣涣。斜日著底明，轻冰随处断。清函竹阴碎，绿与波纹乱。安得解扁舟，穷源事幽观。
宋-韩维-《雪招招象之》@愁云合无迹，密雪集冬仲。狂翻寒空来，微泛与风弄。打窗惊暮急，压竹爱宵重。明缸照狭室，帘押寂不动。环炉四五人，颇喜清谈纵。崔侯著间默，门外车辙冻。徘徊一堂里，有类茧已蛹。浊醪谁与酌，短褐应自拥。何当策疲马，清赏聊一共。
宋-韩维-《雪中同邻几出游》@絮糅琼霏浩满空，平明骑马入春风。九重城阙寒光外，百万人家喜气中。不学闭门徒自洁，且欣携酒与君同。柳梢花甲从今始，便好寻芳下苑东。
宋-韩维-《筵上遇雪赠人》@前贤遇雪方乘兴，何况雪飞欢兴时。自古难并惟美景，人生不饮是痴儿。颠狂故态无先舞，淡薄幽怀子独诗。安得琼花更飘洒，常令此物及蚩蚩。
宋-韩维-《偃仰》@鹊噪庭柏喧，朝光来入隙。祠官谢余事，偃仰百骸适。回思朝市人，小大各有役。区区就终尽，万古同一迹。而我遂慵散，兴味良不极。富贵非所慕，兹愿傥有获。
宋-韩维-《宴湖上呈穉卿》@熠熠萤光草际流，及时高宴落霞洲。繁弦急管宜清月，细蕊浓芳艳晚秋。飞鹭欲来迎画舫，跳鳞如喜脱金钩。知公加数为醇酿，应许闲宫烂漫游。
宋-韩维-《宴逍遥堂》@朱颜绿鬓尽才良，永日逍遥宴此堂。乐事已先桃艳动，欢情仍共雪花狂。梦中身世知虚实，醉里光阴任短长。荣辰誉非那复间，无何有处是吾乡。
宋-韩维-《晏相公湖上泛舟赋》@小雪未成寒，平湖好放船。水光宜落日，人意喜晴天。云薄翠微外，禽归莽苍前。上公宽礼数，清醉亦陶然。
宋-韩维-《燕诸生于内集堂作诗以勉之》@济济众君子，庠序之冠冕。来燕升我堂，良用慰衰蹇。清言屏丝竹，善意陋肴膳。兹藩实故国，贤哲世多显。荀陈没已远，余迹意未践。顾惭为政久，儒道不加阐。云飞乏孔翠，庙荐阙瑚琏。非朝宠禄光，或虑志业浅。惟天傥有待，在己固当勉。临觞无以侑，相敦在诚善。
宋-韩维-《尧夫垂未佳驾辄次二韵为谢》@横笛能为水龙响，清歌不放彩云飞。知君未尽杯中兴，故折红芳赠醉归。
宋-韩维-《野步》@目倦风尘观，身疲鞍马行。春沙迎步润，山雪照怀清。冰水初消色，林鸦欲乳声。物华多感触，一动故园情。
宋-韩维-《夜泊湖上》@春风淡无力，池色晚更静。人归箫鼓歇，月出楼观迥。惊鸥啄浮星，游鲤下明镜。谁当拿画船，彻夕纵孤泳。
宋-韩维-《夜坐有怀黎君》@霜风动脩竹，寒月照广庭。此夕南堂客，得无羁旅情。束书万里外，徒步游上京。岂惮行役劳，所期功与名。高文日以丽，经义素所明。顾我顽钝姿，无以延英声。衔哀谢时好，守拙伏茅衡。伫君取高第，光华慰友生。
宋-韩维-《谒汉高帝庙》@魂魄应游沛，空嗟庙貌残。苍碑火剥裂，画壁雨兰干。帐幙虚风肃，松槐白日寒。升堂欲进拜，犹怯戴儒冠。
宋-韩维-《谒孔先生》@月出高树枝，影动酒樽处。树深月色薄，稍以灯火助。主人喜我过，斟酌亦云屡。于时幸无累，所谈非近务。凉风自远生，清景澹吾虑。方朝西山秋，历览陪杖屦。
宋-韩维-《谒象之同诸君步之东禅院》@二年憔悴走京尘，匹马归来访四邻。足滑旧谙城下径，眼明重见里中人。青蔬不没荒畦雪，翠柏当留野殿春。风物自如人事改，夕阳哀泪落衣巾。
宋-韩维-《依韵和冲卿槐花》@翠葆连阴直，黄金布蕊齐。流尘一开眼，急节重含凄。蝶冷相携去，蝉清无数嘶。翻风随御水，带雨落秋泥。自喜凋零后，何嫌采掇稽。朝緌映晨入，游袂拂宵携。惨淡林烟早，轻明楼日西。临溪如有此，当似武陵迷。
宋-韩维-《依韵和贡父见寄》@早接英豪论，常多伯仲贤。风尘一会合，岁月几徂迁。禀性成樗散，干时类凿圆。论心谁合者，握手子欢然。经训开前古，谈辞屈老先。春游同烂漫，醉乐屡回旋。乐事嗟难久，离襟怅独偏。驱车清汝曲，佐幕紫嵩前。官兴惟高咏，人生得晏眠。丹铅涂旧史，杖屦接幽禅。叹息春期失，淹留夕梦牵。非因传丽唱，何以尉劳悁。
宋-韩维-《遗吴冲卿大飨碑文》@苍碑剥龙螭，突兀古殿侧。世变文字异，岁久苔藓蚀。谅非好事者，尘土未尝拭。我来仰首看，百过不自息。曩者魏方盛，帝丕托威德。驰驱百万众，南指斗牛域。誓将殄氛祲，饮马长江邑。翠华郁回翔，高会夸故国。肃肃环佩响，煌煌羽旄饰。鼓钟何镗鎝，淮汉为震仄。罢飨示得意，摛文永才勒。从臣梁孟皇，隶法当世特。奉诏无与让，淋漓奋其墨。尔来几千岁，卓卓见筋力。端庄九鼎重，劲挺群珪植。威仪商山老，气象汉庭直。惟昔铭栒戈，先儒固难迹。况我鄙陋极，视此空叹惜。常恐日磨灭，不辨点与画。呼工模于纸，一扫见白黑。缄包比琼瑶，把玩废寝食。于时大经九，有诏讲谬忒。刊之太学中，为后代法式。冲卿邦家彦，学问古今积。辞端海鲸连，笔力霜鸷击。况兹服儒官，洒翰固其职。楷模所流传，历世动千百。自非体法正，徒使观者惑。厥初篆草隶，根本君已极。聊持钉张玩，庶以参得失。
宋-韩维-《忆宁极》@雨滴庵上茅，风乱窗外竹。繁声夜入耳，欲寐不得熟。独怀归田客，石径滑马足。连山暗秋雾，一灯何处宿。
宋-韩维-《因题象罔亭榜呈太素》@一颗圆明不欠亏，胡来胡现大钧知。如今象罔浑无用，榜样从教作世师。
宋-韩维-《饮方君舍晚归》@惨淡秋原思，归鞍暮向城。野风吹酒散，寒日上衣明。踯躅樵儿聚，喧呼猎骑轻。村醪处处熟，准拟数来行。
宋-韩维-《饮圣俞西轩》@欢常以饮合，欢意则非外。今吾二三子，共此西轩会。主人吾儒秀，言与二雅配。酒行倡大论，文字略琐碎。上言砰人物，要当本诸内。下言讥为学，不以满自概。唐之众诗人，区别各异派。一经群子评，敛凿弃秕{左火右备}。予曰吾圣俞，名足通后代。答我文如韩，尚有六经在。况吾何所立，闻誉若抱趸。圣俞善诱掖，斯语不无戒。意欲令吾曹，事业进以大。我虽顽无能，闻此亦健快。呼觞满自引，不畏坐客怪。归来书短篇，聊以记所佩。
宋-韩维-《颍桥会曼叔坐中写呈》@朔雪清初霁，风生翠柏阴。星辰寒殿近，灯火夜堂深。坐爱温炉密，欢从浊酒斟。何当老吾里，杖屦日相寻。
宋-韩维-《颍桥路中别曼叔》@磷磷清颍流，中截两崖断。架桥在城底，斗出旷平漫。阴风无边来，左右篷惊转。我得感时节，跋马重为恋。虽非远别戚，所恨良会散。却想置酒地，松阴野色晚。
宋-韩维-《游北台》@南谯古佳郡，四郊富登临。晨跻北原上，却视涡水阴。云昔魏太子，离宫构嵚崟。故事邈已远，荒台犹至今。危亭冠其巅，左右背长林。是月暑尚盛，秋行不能金。截然天地间，轩户萧以森。凉风泛广坐，浊醪时一斟。圆歌贯珠玑，丽句铿璆琳。虽无管弦乐，所要在适心。中宴下危磴，浮舟事幽寻。披藻出潜蚌，回桡散游禽。岸长草不断，城转树更深。沙纹与水影，浮动光差参。游鳞不知数，琐细如糁针。四顾物色静，但闻天籁音。羡此鱼鸟性，云飞而渊沉。安得高世士，不为时好侵。相携去缰锁，投竿坐清浔。制芰为我裳，纫兰间予襟。上歌唐虞道，寄适朱弦琴。人生苟如此，何必组与簪。
宋-韩维-《游北园赋》@多病伤春客，经时独掩扉。偶随游骑出，已见落花飞。芳草微迎履，香风细弄衣。扁舟可载酒，便拟后浮归。
宋-韩维-《游北园辄成二颂呈芳公长老》@万法都来一道场，游行何处不真常。临风不用提玄旨，翠竹森森自短长。
宋-韩维-《游北园辄成二颂呈芳公长老》@青山隐约林端见，碧水逶迤竹下来。芳草落花无朕迹，与君亲到北园回。
宋-韩维-《游城南双塔寺》@轲峨郭南门，台殿压长路。青林四回合，飞鸟不得度。房掩僧独禅，庭喧鸦正哺。高萝走苍柏，丹花下垂布。中园饶佳果，结子满朝露。久后城邑居，乐与清境遇。坐听百禽响，日晏不忍去。微雨西北来，飒爽动林莽。归鞅一回首，孤刹屹当午。终期濯凉风，杖策纵高步。
宋-韩维-《游福圣院呈审言诸君》@残春去无几，烦暑来已惭。驱车九衢里，赤日汗两脸。投身入佛寺，廊殿遂且俨。老僧一何贤，为我拂清簟。神轻反无寐，性达非有检。啾啾雀声闲，悄悄人迹敛。却思吾庐下，此乐不为欠。新苹生明镜。密笋排翠琰。时哉盍旋归，尘土吾已厌。
宋-韩维-《游汉高帝祠》@平桥架荒堑，东上大冈尾。冈头古木合，有庙荫其底。摄衣升殿墀，龙瘢俨当位。蝙飞画帐喧，鼠啮珠旒坠。不知谁来祀，狼籍樽与簋。残碑压鳌背，上有太和字。去此数百载，文剥失所次。伊人昔经构，视汉犹视彼。徘徊怀古意，日暮悲风里。
宋-韩维-《游龙门归》@洛浦残芳尽，来寻关塞春。青林横石阁，翠壁涌金人。涧草薰衣晚，松风落面新。愁驱向城骑，还踏九衢尘。
宋-韩维-《游龙门诗十二首·白傅影堂》@远人乘化往，生死不为累。肖象即当年，忘言非翼世。一奠祠下觞，清风肃然至。
宋-韩维-《游龙门诗十二首·宝应寺》@林峦若无路，钟磬时出谷。凿石排僧龛，研金画佛屋。日没上方夕，明灯满云木。
宋-韩维-《游龙门诗十二首·广化寺》@日照香刹端，风生石门下。精诚或有祷，嘉况如可把。安得飞片云，坐看灵泽洒。
宋-韩维-《游龙门诗十二首·利涉塔院》@许公读书地，尘像一来拂。门掩僧不归，檐低燕飞出。高人不可见，石塔镇寒骨。
宋-韩维-《游龙门诗十二首·卢溪》@伊人没已久，溪溜亦如线。淳风揖老僧，清阴坐春院。始晤入山深，幽林鸟声变。
宋-韩维-《游龙门诗十二首·菩提院望雒亭》@兹亭何岧峣，下瞰伊与洛。惟昔定鼎地，绝云飞观阁。姬公安在哉，气象空回薄。
宋-韩维-《游龙门诗十二首·乾元寺》@林深寺独在，谷转路犹邈。徐行出万木，斗起造双阁。一践清凉境，始知人世浊。
宋-韩维-《游龙门诗十二首·潜溪》@李公旧林壑，及此与几授。清泉流不竭，密竹老逾秀。我惭疏野人，来值溪花后。
宋-韩维-《游龙门诗十二首·圣善寺》@陟迳凡几盘，坐堂聊一息。龙去空旧岩，崖崩有遗石。不见林下僧，鸟啼山寂寂。
宋-韩维-《游龙门诗十二首·石楼》@索回陟云根，结构出石面。河倾八滩恶，野豁两崖断。旷然怀抱开，举酒临壮观。
宋-韩维-《游龙门诗十二首·西溪》@我从南岭来，引辔下云木。不知溪流处，但见翠满谷。凉叶覆山泉，脩篁医茅屋。
宋-韩维-《游龙门诗十二首·香山上方》@贪奇忘我劳，上上不复省。穷游尽人迹，却立看佛顶。日暮不忘归，青山满烟景。
宋-韩维-《游龙兴寺》@空庭落叶赤，联步得幽寻。苏剥残碑字，尘昏古象金。菊烟凄晚秀，松日淡秋阴。南阳风埃满，禅关只自深。
宋-韩维-《游曲水园和景仁》@楼峻城千堞，堤长竹万竿。草芽生戢戢，花蕊落漫漫。走笔狂吟放，扶筇醉步跚。屡回宜舞袖，甘著堕游冠。野来来窥坐，沙禽不避观。两行桃艳暖，一道柳阴寒。纵棹非寻戴，掀车免次栾。官曹嗟倥偬，农事闵艰难。急景三春好，浮生几日欢。康强直行乐，此兴不应兰。
宋-韩维-《游首山夜马上作》@苍岩出几曲，此与大道会。回看灯火处，已在林萝外。凉风生雨气，清月动山霭。渐近平桥路，淙淙闻石濑。
宋-韩维-《游象罔亭偶成二绝》@泛尽溪流数曲清，竹阴开处见新亭。山翁不会题牌意，犹守枯支看道经。
宋-韩维-《游象罔亭偶成二绝》@竹色隐波流不去，莲香浮坐断还闻。诛茅结宇才方丈，占尽清风与白云。
宋-韩维-《游象之葆光亭因以寄之》@或亭不到久，双桂长新梢。窗静虫收网，檐低燕护巢。晚花红自照，繁笋翠相交。清景成虚委，知君叹系匏。
宋-韩维-《又赋京师初食车螯》@翰林置酒冬之严，庶羞罗列穷脆甘。有餽奇味众莫觇，久秘不出须宾酣。红炉炽炭发其钳，金钟一引连三四。满坐诧美欢笑谈，肯复重顾蛏与蚶。京都贵人梁肉厌，远致异物无微纤。骈珍错怪百类兼，何久遗此不得参。乃知物用有远{下缺}
宋-韩维-《又和北轩竹上甘露》@君家竹上露，点缀如明珰。垂枝乍惊重，映日复能光。聊可助清兴，安知为羡祥。应从草制暇，延咏对华觞。
宋-韩维-《又和春游》@青春之来漫无踪，但见佳气流融融，天地百物和风中。轻雷殷出草根绿，丹霞散作枝上红。鸣蜂喧空蝶扑地，似与游人报芳意。东城南陌交输辔，朝尘暮雨才几日，已见残花落和积。人生劳苦诚可悲，奔走事役无休时，天意以眷使其熙。会须举洒烂漫醉，当与不取庸非痴。
宋-韩维-《又和馆西迎驾》@宫树烟开敞禁扉，儒冠罗立望天威。霜清广殿鸣鞘肃，日上觚棱翠盖飞。玉勒帊鞍经在御，锦衣腰剑士成围。暂来直舍支颐坐，却听箫韶辇路归。
宋-韩维-《又和寒食感怀》@絮飞丝堕满春阴，叹息流光节物深。鸡鞠自喧游侠地，莺花空思长年心。寂寥功业看孤剑，淡薄清怀寄素琴。我亦新来有华发，并须携酒白头吟。
宋-韩维-《又和史院晚出》@新雨稍添清禁润，斜阳初下直庐明。方惭饱食无裨补，更作长廊百步行。
宋-韩维-《又和杨之美家琵琶妓》@杨群好古天下无，自信独与常人殊。勤身所营世或弃，反眼不顾我以趋。彼其察物类有道，能取精妙遗其粗。官卑俸薄不自给，买童教乐收图书。客来呼童理弦索，满面狼籍施铅朱。樽前一听啄木奏，能使四坐改观为娱。有时陈书出众画，罗列卷轴长短俱。破缣坏纸抹漆黑，笔墨仅辨丝毫余。补装断绽搜尺寸，分别品目穷锱铢。以兹为玩不知老，自适其适诚吾徒。岂无高门华屋贮妖丽，中挂瑶圃昆仑图。青红采错乱人目，珠玉磊落荧其躯。苟非绝艺与奇迹，杨君视之皆蔑如，杨君如古天下无。
宋-韩维-《又和原甫省壁画蟹》@天工不为神，众物自我具。钱侯扫墨笔，敖跪生指顾。如依石穴出，尚想秋江度。真伪本相夺，安知彼非误。
宋-韩维-《又和子华》@沉阴消尽见春和，初放扁舟溯绿波。水际踏青怜日暖，林间举白为花多。狂从田妇窥篱看，醉任家童乔鼓歌。年少纵欢饶点检，老欢终不挂谁何。
宋-韩维-《又绝句》@芙蓉落尽荷叶黄，西风测测梧桐凉。岁登讼息休吏早，林间独坐歌还乡。
宋-韩维-《又灵沟道中》@春风来无迹，泱莽天地和。群生乐时阳，众鸟舞且歌。嗟尔道旁叟，寒馁独见罗。短席不自蔽，皮骨撑枯柯。呼童间所以，口噤不能哦。所见且如此，况馀生齿多。吾闻古三代，仁术固匪他。老幼孤洎疾，饩养平不颇。斯道久寂寞，吾悲其奈何。
宋-韩维-《予会宾答微之惠诗》@官冷身闲百不营，一时高会得耆英。杯心酒气兼香重，池面水华共月清。铁骑忽从弦上出，水龙争向笛中鸣。白头学士耽禅习，未免诗魔揽道情。
宋-韩维-《予招宾和微之》@恩予琳宫庇病身，闲中得近酒杯频。偶成五老追前会，仍喜三公作主宾。欢兴到来歌自发，吝情消尽语皆真。时人不用惊疏放，同是义皇以上人。
宋-韩维-《与江梅景德夜归》@吾交陈与谢，屡结东城游。春宵灯火繁，跃马此道周。怀人邈可远，念岁忽以遒。况自抱私感，归来清泪流。
宋-韩维-《与林大夫谢灵寿杖》@万岁山中美木成，古今灵寿得嘉名。龙鳞未测他年化，蜗角先从每节生。禅拟问来须便打，醉思吟后不妨行。使君有惠怜衰{上艹下尔}，欲报惭非藻思清。
宋-韩维-《与张仲巽游善护院》@高城面修涂，呀豁若箕口。铅石释子庐，苍柏荫庭牖。翘翘幕中彦，疏怀脱喧垢。结辔游禅扃，弹弦栾嘉友。华榱翳广坐，仰视眩丹黝。朱光羞晨樱，绀玉折春藕。初筵颇清简，中醉稍喧糅。歌休众管作，今发洪钟叩。横浮或见违，义蕴□□□。酒酣隘常见，大观资远取。上跻危磴盘，却立土崖斗。长川自西来，逶迤带坰薮。绿树下成列，猎猩清风走。侧身宇宙间，群动何纷纠。自顾龌龊极，天地一罂缶。安得修灵根，超然出诸有。
宋-韩维-《雨过化光西斋》@华屋衡茅接，闲门杖屦通。客来非载酒，君坐正书空。白菊晚霜后，青蔬寒雨中。从今日无事，来听行窗风。
宋-韩维-《雨后之南陵点馔》@斋房厌危坐，出户旷舒散。草木雨多思，云山晚相乱。索回俯川陆，窈窕见楼观。耳目久尘埃，兹辰一湔浣。
宋-韩维-《圉城视囿》@下马步榛荟，吊古高阳门。鸣蜩乱深樾，蔓草被颓垣。席阴得佳木，解带休我烦。二年官儒馆，始叹吏役喧。学圃蹈孔戒，征利服轲言。黾勉职事间，大惧失所存。秋风熟梨枣，令人思故园。
宋-韩维-《玉汝弟创治新居作诗见诒次韵为答》@止足嘉言每念兹，不应华发叹归迟。非关启第夸三战，直为营巢欠一枝。盛放清风来北户，细分鸣溜入西池。十年契阔多遗恨，今日欣同仲氏篪。
宋-韩维-《玉汝惠猫头笋》@汉臣问鹏曾游地，腊祭迎猫始出林。解箨光先凝片玉，含甘珍重等兼金。
宋-韩维-《浴普静同江二李叔中道赋》@夜来飞雨濯残芳，绿遍童童佛树行。把酒可劳悲暮节，振衣还自喜微凉。清帘不下轻颺燕，别院时来暗霭香。自是嵩阳欲归客，为公聊尽次公狂。
宋-韩维-《寓展江亭谢尧夫寄酒及花》@措枉我先违陛石，均劳公亦下堤沙。已欣晚岁逢良友，更喜高秋见好花。旨酒芳新来似水，危亭清绝至如家。三杯举白歌相和，忘却风前两鬓华。
宋-韩维-《元道席上得秋风为题下为韵送广信舍弟》@秋风感人切，况在欲别者。狂翻断蓬转，寒助离樽泻。吹云急燕雁，猎草嘶代马。莫作塞垣声，端令客泪下。
宋-韩维-《元日寄袁州仲文兄》@前日都门尽鹢飞，秋风执别泪交颐。清朝远谪庸非命，直道终申自有时。佳句应因子卿赋，胜游仍共鹡鸰期。宜春台上春归早，谁伴花前酒一卮。
宋-韩维-《云》@抱石情虽久，为霖意若何。天心如见用，风力不消多。冷湿朝仙洞，寒迷宿岛窠。飞扬终得路，曾入汉皇歌。
宋-韩维-《运判再以前韵见寄》@突兀朱堂冠北城，云峰满目互阴晴。凭栏不负思山意，对酒何烦考鼓声。清话从容双尘秃，雕章温丽百金轻。归轩未必能相迟，梦绕西湖春水生。
宋-韩维-《载酒过景仁不园》@地胜依危堞，城高若半峰。衔觞惊岁序，候雪仰云容。不假猫滋竹，须防犬败松。顾惭文俗吏，游步蹑仙踪。
宋-韩维-《再赋颂二首》@两膝双盘一足垂，历然宾主席间仪。惟应露柱方能识，只巩仙陀也不知。
宋-韩维-《再赋颂二首》@阳景朝来释冻凘，水边林下好追随。灵山一会何曾散，莫学时人语别离。
宋-韩维-《再和昌言喜雪》@精祷潜通上下神，恍然佳气一朝新。隆楼杰阁偏宜晓，杭木残荄尽变大师傅。有客裁诗传锦段，谁家度曲试朱唇。相思不得相从乐，虚作箕嵩无事人。
宋-韩维-《再和昌言喜雪》@愧无奇策辅吾皇，乞得闲官老故乡。壮志未甘悲白发，欢情犹看舞红妆。长歌不计闲光景，吟苦难滋旧肺肠。多谢同心二三友，每传佳句挹华觞。
宋-韩维-《再和二首》@壮岁希高事独清，介然何意慕三旌。无邪每奉先儒戒，有犯常存狷者情。任重股肱惭暗弱，老全骸骨赖休明。非因大旆闲来往，仲蔚蓬蒿绕舍生。
宋-韩维-《再和二首》@应为开门近太清，故携歌管逐双旌。酒逢欢后宁论量，语到真时不属情。木叶吟风千籁作，菊丛含雨万珠明。知公几案常丰暇，诗思如泉日夜生。
宋-韩维-《再和乐道》@凤凰台下芳林合，鸭子陂中绿水深。不惜清光输曲沼，欲将幽韵伴鸣琴。余波及晋良惭昔，春服沿沂正在今。洗耳濯缨何足道，愿同沉醉复高吟。
宋-韩维-《再和尧夫同前》@朱弦四十昔尝闻，艺不论多贵绝伦。少损新声放平淡，免教醉杀白头人。
宋-韩维-《再和尧夫同前》@教得新声十二弦，每逢嘉客便开筵。春湖水绿花争发，好引红妆上画船。
宋-韩维-《再和尧夫欲借琵琶妓》@画船西去水成乡，玉管朱弦出上方。衰病不须多酌我，次公非酒亦能狂。
宋-韩维-《再和尧夫欲借琵琶妓》@谢公故事常携妓，白傅高年自唱歌。更假红妆知有意，欲添尊酒十分多。
宋-韩维-《再游卞氏园亭》@多谢春风意，残芳得我游。绿阴人去远，翠竹鸟啼幽。醉舞纷无次，狂歌漫不收。林间簇车马，欲去尚迟留。
宋-韩维-《再游薛园》@朱樱满芳林，夏景始去变。郊园掩深寂，休驾一来玩。残花扫空蹊，密竹乱清涧。置酒临层轩，波禽俯鸣泛。南风扬绡衣，微暑忽飘散。感此幽思生，吾其老佳观。
宋-韩维-《早登襄城之龙山呈曼叔》@鸟啼斋前树，促驾吾当西。朝从良友别，夕赴幽人期。方以会合喜，敢曰道路疲。予戆昧时利，百事弃不为。惟有好贤心，未愧缁衣诗。
宋-韩维-《曾通直见惠风琴》@剡竹纫丝匠意深，冷然终日自成音。吾君方急民财阜，好助薰风入舜琴。
宋-韩维-《赠卞大夫》@鍊得朱颜老不衰，归来三径有余资。青林蔽日深开第，翠竹生寒密映池。明月泛觞频度曲，华灯照序未收棋。白头默坐公毋怪，独爱泉声入夜时。
宋-韩维-《赠曹大夫三绝》@落落明珠骇暗投，知君所得在无求。直须言下通非句，识取澄潭皎洁秋。
宋-韩维-《赠曹大夫三绝》@窃禄偷安到白头，一闻高韵使人羞。如今便欲归休去，已愧迟君八九秋。
宋-韩维-《赠曹大夫三绝》@势利驱人去若流，君才六十便归休。归时不及家无有，但问松安竹健不。
宋-韩维-《赠昌言太中》@春风吹袂逾岭，秋雨随轩达颍亭。达理偶同无剩语，论交虽晚便忘形。两株枯木同危坐，数朵寒花伴独醒。鸭子陂头好光景，几时重见聚华星。
宋-韩维-《赠香严敷老慧照上人》@胜地名蓝代有人，惟公传得国师真。苍崖翠壁风流在，杰阁隆楼指顾新。半死半生排俗世，一颦一笑是家珍。欲知闻法诸天喜，庭下于今有瑞筠。
宋-韩维-《赠在己上人》@人生天地间，万物同一理。子今名已是，智要独在己。乞诗东南归，固已谢尘滓。东南美林壑，佛刹净如水。勉当穷吾言，将有大于此。
宋-韩维-《展江亭海棠四首》@占尽人间丽与华，白头判得醉流霞。谁将法锦翻新样，红绿装成遍地花。
宋-韩维-《展江亭海棠四首》@昔年曾到蜀江头，绝艳牵心几十秋。今日栏边见颜色，梦魂不复过西州。
宋-韩维-《展江亭海棠四首》@红糁妆条嫋嫋长，人间不合有天香。千觞未足酬佳丽，回首东风更断肠。
宋-韩维-《展江亭海棠四首》@人避寒风与暖曦，年年长此探花期。如今太守尤珍受，只许官娃带一枝。
宋-韩维-《展江亭看海棠遇风》@少陵昔日富辞华，愁见飘零万点花。写物高才从古少，伤春情绪此时加。恨无巧语谗风伯，直欲狂图系雨车。莫怪晚来觞屡釂，白头判得醉流霞。
宋-韩维-《招景仁饮》@红薇花拆萱草丹，万铃嘉菊重台莲。问公此时胡不饮，乐有至理须鑽研。后夔已远师旷死，寂寞千载无其传。公穷天数索圣作，坐使绿鬓成华颠。屠龙绝艺岂世用，仪凤至业非公专。洛阳有客金石坚，持议不屈难鑱镌。园收独乐会真率，以劳校逸宁非偏。古称两忘化于道，此理岂不旷且然。折花持酒待公醉，乐至无声方得全。
宋-韩维-《招王微之》@龙图老学士，腰痛比如何。久阕新诗和，应寻曲旧歌。梅红轻绽萼，池绿细生波。欲与君同醉，春风试舞罗。
宋-韩维-《招彝叟厚之饮台上花间》@恍然身世出尘心，香霭只园地布金。秉烛听歌不知醉，夜深清露满衣襟。
宋-韩维-《照禅师久欲一见比至汝则已游矣因题广惠》@高僧寂寞空尘坐，古寺悲凉足野风。道在岂须烦目击，亭前双柏自葱葱。
宋-韩维-《照邻从予假韦苏州集因以诗致之》@都官郎署老，平淡古人如。更觅苏州集，长依释子庐。室中无净几，门外自华舆。为问萧疏意，如何善福居。
宋-韩维-《之灵岩三首》@积阴旷初霁，策马望嵩洛。斜日黑云西，回光照城郭。牛散陂草深，蛙鸣沟水浊。雷远尚馀音，山前垂雨脚。
宋-韩维-《之灵岩三首》@朝行曲河道，暮夜不遑止。野草熏满衣，山蝉鸣裂耳。我仆痡秋阳，我马困石齿。未厌行役劳，当前碧蒿起。
宋-韩维-《之灵岩三首》@山高景逾变，所览今非昨。云覆嵩顶寒，河倾滩面□。□中塔庙涌，日暮钟磬作。延首望洛城，气象□□□。
宋-韩维-《之石窟寺马上作》@今辰忘我劳，幽事随所历。翠麦回一川，黄花明半壁。山林契宿尚，老大悲物役。便欲从溪僧，分居窟崖石。
宋-韩维-《之石桥》@闻说西桥水树间，不辞驱马涉风烟。疏篱老屋临官道，瘦棘荒茅蔽石田。欲下鸣鸦盘木末，远来惊雉落山前。瓢中幸有村醪美，不怕春寒雨满川。
宋-韩维-《之祀奉呈同行二进士》@煌煌儒者宫，是惟风教首。群贤日造集，经训谨传授。公田有常廪，著令所从久。逋租积岁月，课督岂宜后。浮舟山区郊，秋日丽榆柳。幸同二三子，谈笑失炎昼。鄙生窃薄禄，万补无一有。伫观盛化流，朝列登秀茂。彼微主簿官，岂敢息奔走。
宋-韩维-《之雍丘舟中奉寄少述处士明叔公緼》@柔橹咿哑画鹢东，翛然清兴不知穷。新秋草树轻凉外，落日帆樯远思中。人事感心怀素友，年华催鬓作衰翁。江湖旧约今仍负，肠断从南万里风。
宋-韩维-《治圃》@久雨地气泄，百草日以滋。勃然翳我圃，积茀不可治。遂信萧艾质，唐突兰蕙姿。鸿鹄不肯下，跳蛙恃而嘻。长林困缠绕，萝蔓郁四垂。青云避蒙密，白日为蔽亏。久与人迹绝，阴有物怪窥。涉米月既仲，薙人事芟夷。援斧一挥拂，榛芜为之披。俯怜蚁穴乱，坐听虫响移。濯濯行树色，涓涓佳菊枝。凉风自西来，众叶光参差。墙堵豁已云，南亭见华榱。却下走直道，无复蛇{尴监换虫}疑。维此峙嘉堋，饮射之所施。循玩失前秽，放怀得新怡。如昔汉初定，礼法坏不支。叔孙划秦弊，树茅绝其仪。皇皇天子庭，一旦罗尊卑。表位肃以整，衣冠纷陆离。圃也不足道，拔邪亦由斯。作诗轼永歌，愤涕下交颐。
宋-韩维-《致仕后次韵答张念七》@颍水箕山一老生，漠然心境两俱平。倘不物外皆如寄，腰底悬金壁挂缨。
宋-韩维-《致仕后次韵答张念七》@一榻高眠只自思，累朝荣宦竟何为。颠毛白尽朱颜改，惟有丹心似旧时。
宋-韩维-《滍城》@駸駸二三骑，南并横山去。山穷远川出，始见滍阳树。荒城萝茑合，表里无寸土。但闻鸟啼声，不见鸟啼处。呼儿开棘扉，扫榻坐茅庑。清泉给盥濯，凉风生仰俯。浊醪稍似佳，山果来近圃。始酌薰然和，中饮淡无虑。案头义皇经，编绝几见补。先生发其微，大义谈四五。纷攘自诸家，简易独太古。形骸非我有，冠带尚谁取。道存固匪外，两致默与语。是时季春望，山月夕已吐。清光出深竹，叶上露如雨。寒侵毛骨生，思有烟霞举。却念人世间，纷纷何足数。
宋-韩维-《置酒湖光亭示幕中诸君》@东风不能和，朔雪屡成晦。置酒高亭上，豁与清景对。霏微远林表，萧散平湖内。稍急征雁群，偏凌舞姝态。为藩昧仁术，抚事增永慨。闾阎半无褐，畎亩方兴耒。幸祈阴沴消，庶卒丰年赉。
宋-韩维-《种柏寄苏子美》@人皆种花我种柏，为此劲性寒不易。三春虽怜少姿媚，岁暮方看霭颜色。南堂之南可数到，列树六本翠磔磔。安得驿使向姑苏，持以赠君比明德。
宋-韩维-《仲连兄治南堂》@予生乏时用，惟懒性所便。强輓亦已退，虽鞭讵能前。有园不盈亩，正在居南偏。荒埋日失治，坐惜嘉观捐。伯氏解官守，燕居此回旋。芟鞠属时暇，斫枯候春妍。面堂一径直，夹树兰与荃。畚上艺佳卉，沼盆注清泉。东风过墙头，朱白争繁鲜。芬香四飘散，蝶蜂来飞翾。向时疏懒人，游步始连连。微勤不少施，胜赏得以专。才劳拙者逸，此固物理然。作诗代俳笑，以继南华篇。
宋-韩维-《仲夏田家》@仲夏农务急，老壮纷盈畴。上天无愆沴，登我蚕与麰。晨兴腰镰出，子妇向田头。绿树绕阡陌，当昼岂暇休。柔丝缫满盆，新实已可羞。归来一欢笑，卒岁期无忧。为民各有业，处世无异谋。但愿岁尝然，囷廪有乾糇。糟床注浊酒，邻里日相求。
宋-韩维-《众举毗卢作僧正以诗勉之》@庵前谁为子磨{博十换土}，春莺巧啭忽当筵。共嗤白传辛勤甚，万唤千呼始上船。
宋-韩维-《众举毗卢作僧正以诗勉之》@遇酒逢春触处春，白头相视若天伦。须知丞相官仪重，不及琳宫自在人。
宋-韩维-《重修西轩席上与弟侄皆赋》@明窗散群帙，于此穷曛朝。竹色晚逾翠，草芽寒不彫。志惭仲举大，节异渊明高。孔门有内乐，愿附斯人曹。
宋-韩维-《重阳对雨招介甫》@积潦行车绝，高舂闭户眠。萧条黄叶下，冷落菊花前。废卷怜佳节，衔杯想少年。君来慰愁坐，厩马疾于烟。
宋-韩维-《子华兄生日五首》@秀眉华发貌安和，五福于今得最多。诸圣共忘心外境，八仙同入饮中歌。
宋-韩维-《子华兄生日五首》@池面和风丽稍开，翠条芳甲满春台。笙歌竞奏长生曲，兄弟华颠对举杯。
宋-韩维-《子华兄生日五首》@萱甲微抽碧玉簪，已惊花艳动筠篮。便须行乐迎东律，莫为回神滞北庵。
宋-韩维-《子华兄生日五首》@柳阴散释真阳艳，妄虑消除至道冥。浮世短长何足道，须知时节在明星。
宋-韩维-《子华兄生日五首》@白鹤群飞散作阴，方春膏雨一犁深。只知万物含芳润，谁识清通造化心。
宋-韩维-《子张子夏庙同邻几圣俞过作》@峨峨道旁庙，庭户焕丹黝，恭闻师商贤，下拜奠卮酒。大梁故王都，豪杰所奔走。当时多尊荣，死不道人口。二君夫何为，血食独传后。岂于圣人道，自托致不朽。荒坟几相望，荆棘不盈亩。衣冠应作尘，制度复何有。得无埋奇书，文字暗科斗。怀古意惨淡，春风一搔首。犀皮包玉束作斤，有餽为子盘中珍。爱之不欲食客众，夜密置酒呼其邻。作诗盈纸颇环怪，胄出恐是龙之真。流涎溢吻极称诧，两都无芹吴无莼。念我故园事栽插，独于此物尤勤勤。春芽怒迸地皮裂，采掇入撰无虚晨。独留晚出补林罅，几日不见长过人。新梢秀叶动清景，荫藉往往铺吾茵。而今安得复致此，腹饱藜苋身埃尘。
宋-韩维-《字谷道中》@驱车背河去，鸡犬几家村。山断春风急，云生野气昏。涉溪沙水乱，步迳草花繁。谷口多幽思，青林啼鸟喧。
宋-韩维-《自城南濠上步月之葆光》@厌踏尘中路，远寻濠上行。水声喧夜堑，月色满春城。{街圭换土}{街圭换土}交游乐，依依里巷情。优哉不知老，何暇慕轩缨。
宋-韩维-《自静教院晚步潩上》@雪尽冈头路，风和腊后天。人安闲淡内，鸟下寂寞前。冻水晴初浪，荒城晚自烟。西桥车马急，归意尚留连。
宋-韩希孟-《我质本瑚琏，宗庙供频蘩。一朝婴祸难，失身》@宁当血刃死，不作衽席完。汉上有王猛，江南无谢安。长号赴洪水，激烈摧心肝。宋夫有天下，坚正臣礼秉。开国百战功，每阵惟雄整。及侍周幼主，臣主常炯炯。帝曰卿北伐，山戎今有警。死狗莫系尾，此行当系颈。即日辞陛下，尽敌心欲逞。陈桥忽兵变，不得守箕颍。禅让法尧舜，民物普安静。有国三百年，仁义道驰骋。未改祖宗法，天胡肆大眚。细思天地理，中有幸不幸。天果丧中原，大似裂冠衽。君诚不独活，臣实无魏丙。失人焉得人，垂戒尝耿耿。江南无谢安，塞北有王猛。所以戎马来，飞渡巴陵境。大江限南北，今此一舴艋。本期固封疆，谁谓如画饼。烈火燎昆冈，不辩金玉矿。妾本良家子，性僻守孤梗。嫁与尚书儿，衔署紫兰省。直以才德合，不弃宿瘤瘿。初结合欢带，誓比日月昺。鸳鸯会双飞，比目愿长并。岂期金石坚，化作桑榆景。旄头势正然，蚩尤气先屏。不意风马牛，复及此燕郢。一方遭劫虏，六族死俄顷。退鹢落迅风，孤鸾吊空影。簪坚折白玉，瓶沉断青绠。一死空冥府，忧心长炳炳。意坚志不移，改邑不改井。我本瑚琏器，安肯作溺皿。志节匪转石，气噎如吞鲠。不作爝火燃，愿为死灰冷。贪生念麹蛾，乞邻羞虎穽。借此清江水，葬我全首邻领。皇天如有知，定作血面请。愿魂化精卫，填海使成岭。
宋-韩晓-《崇仁县后白莲花》@东皇发生无贤愚，祝融长养无枯偏。一般薰风同芊芊，何独芙蕖多靓妍。小荷出水浮青烟，沈郎抛下买春钱。相看高柄绿又圆，谁家绀幰驰长川。美人酡彦立幰边，疑是水府集诸仙。严妆一一皆青钿，凌波罗袜行蹁跹。望中娟丽未足怜，别有一种尤天然。珍珠帘卷水晶軿，不有铅华施紫绵。冰股玉骨妙无前，恍若广寒坠婵娟。层台细蕊黄最鲜，俨然玉女侍尧天。扬州盘盂休独传，拱手宜推先着鞭。虽云红紫难差肩，未必时人眼所便。一杯劝花且盘旋，慰我天涯尘土缘。回首水乡兴益坚，鉴湖十里花相连。无端名利苦萦牵，簿书丛裹将三年。何当归去守一廛，月明重上采莲船。
宋-韩信同-《翠屏霁雪》@寒林静对屏翠屏，六花庄点风景清。四川簇簇琼瑶树，恍然照映之兰庭。寒生晴光色烁烁，含辉照耀银海明。岣岩石化昆山玉，负喧猿猱出深谷。可耿不老出白头，梅萼藏春暗香馥。紫阳留识歌翠寒，中有玉人在其间。道傅前圣发未发，教开来学难亦难。豁然胸次冰雪释，白照红日上圃圃。
宋-韩信同-《蓬莱飞峰》@海上神仙名自昔，来去随潮无定迹。天人俯鉴念虚浮，六邦顶戴穷神力。群仙贝尔蕊珠宫，多种瑶芳琼草碧。依然根著不坚牢，飞入石堂作南壁。螺纹蛎迹石龙存，云气随潮时雨湿。仙风飒爽生羽翰，招纳霓裳羽衣客。试等绝顶望五湖，高楼洞天才咫尺。摇炉灰冷多等真，九转丹成人未识。云间鹤迹托来篇，王郑真人久相忆。
宋-韩信同-《棋盘仙迹》@唐山绝顶棋盘石，戏局流傅名自昔。仇勒细间白发翁，云是仙人曾对奕。苔封石灯不敢多，竹引清风时拂试。个中黑白子不留，想是仙童为收拾。又不闻樵采之人王子质，邂逅仙人执手谈，赢轮未决藏机密。贫看柯烂不知时，少憩山中方七日。谁识囊中日月长，归来尘世无相识。
宋-韩信同-《双柱擎天》@白鹤岧岖枕江曲，接岫连峰衍林麓。石堂峻峭万山雄，拥翟亭亭多乔木。双撑石柱峙东南，势力擎天名不俗。钟英特产栋梁材，不随簪缨美如玉。左接蓬莱右洞天，峰前水带萦九曲。依然纪出武陵源，拟就峰傍新卜築。鹤归错认华表存，应笑世人枉追逐。
宋-韩信同-《岳王墓》@妖星隳地芒角赤，龙剑悲吼风萧瑟。中原王气挽不回，将军一死鸿毛掷。秦空小儿真戏剧，播弄造化摇枢极。指雌为亲忠且逆，双手上遮天眼碧。九重茫茫隔天日，无由下烛臣愚直。臣愚万死不足惜，国耻未湔独愤激。古坟埋冤血空沥，西风年年土花蚀。我恐精忠埋不得，白日英魂土中泣。请将衰骨斲苔痕，献作吾皇补天石。
宋-韩彦古-《绍兴士人》@绍兴士人，高宗绍兴末曾题诗鸣山祠。事见《贵溪县志》卷一○。
宋-韩彦古-《题大智院明月巢》@清风去无尘，白云来无心。一笑玉溪上，落花流水深。
宋-韩彦古-《题鸣山祠》@自系牛昌隐，威风震海寰。待吾谋用日，同共扫完颜。
宋-韩彦质-《高宗皇帝挽祠三首》@大历开真主，群雄控六飞。山河千载业，天地一戎衣。复古边疆定，销兵圣母归。依然兴礼乐，文武遍郊畿。
宋-韩彦质-《高宗皇帝挽祠三首》@为物聊经世，本无黄屋心。重明得传器，大业若遗簪。典册褒崇极，庭闱孝养深。昊天归德报，不使二毛侵。
宋-韩彦质-《高宗皇帝挽祠三首》@八秩归希有，三灵感具衣。鼎湖龙已远，汾水雁空飞。羽卫愁无色，风云惨不晖。惟余功与德，千古欢巍巍。
宋-韩扬-《秋兴亭》@贾载尝为郡，名亭建此邦。近山连大别，远水接长江。待月凭东槛，来薰起北窗。四时皆有兴，秋兴独难降。
宋-韩漪-《六经阁》@小楼灯火夜青荧，风撼梧桐客梦惊。谁家更理琴乌曲，误听壁间丝竹声。
宋-韩亿-《和崔象之紫菊》@紫菊披香碎晓霞，年年霜晚赏奇葩。嘉名自合开仙府，丽色何妨夺锦砂。雨径萧疏凌藓晕，露丛芬馥敌兰芽。孤标只取当筵重，不似寻常泛酒花。
宋-韩亿-《洋州》@梁州邻左右洋川，气候融融别是天。地僻过冬稀见雁，箐深初夏已闻蝉。乡风与蜀微相似，驿路见秦旧接连。骆谷转山围境内，汉江奔浪绕城边。展开步障蘩花地，画出棋枰早稻田。远寺径危攒迸笋，后园池冷软飞泉。秋深满院芭蕉雨，晚色临轩薜荔烟。南浦采蒲当凛冽，西溪踏石向暄妍。夕阳道观鸣钟鼓，夜月人家奏管弦。杨柳影中沽酒市，芰荷香里钓鱼船。珍禽听久名难辨，新果尝余味更全。野渡潮平分浅濑，群楼云散露高巅。喧阗鼓吹迎神社，狼籍杯盘送客筵。慈行清筠霜斗腻，海棠堆艳火争燃。苍崖险峻应藏虎，碧洞阴深恐隐仙。妓女从游持翠盖，士流寻胜擘香笺。戚姬庙宇青芜没，和相诗碑绿藓沿。三县俗淳宜静理，两衙事简可闲眠。纷华度岁他乡外，幽趣终朝在眼前。不为近颁明诏下，及瓜情愿满三年。
宋-韩亿-《重九席上观金铃菊》@黄金缀菊铃，兖地独驰名。细蕊浮杯雅，香筩貯露清。风休沈夜警，雨碎入寒声。自此传仙种，秋芳冠玉京。
