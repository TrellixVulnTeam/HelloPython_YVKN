宋-陆游-《十月十九日大风作寒闭户竟日》@霜风卷地起，落叶拥蜗庐。终日澹无事，一窗宽有余。坐多知力耗，食少觉心虚。嬾惰无新句，松声忽起予。
宋-陆游-《十月十七日予生日也孤村风雨萧然偶得二绝句》@少傅奉诏朝京师，檥船生我淮之湄。宣和七年冬十月，犹是中原无事时。
宋-陆游-《十月十七日予生日也孤村风雨萧然偶得二绝句》@我生急雨暗淮天，出没蛟鼍浪入船。白首功名无尺寸，茅檐还听雨声眠。
宋-陆游-《十月十四夜梦与客分题得早行》@蓐食寒灯下，脂车小市傍。驿门犹淡月，街树正清霜。触目关河异，兴懹道路长。丈夫当自力，双鬓易苍苍。
宋-陆游-《十月十四夜月终夜如昼》@月从海东来，径尺熔银盘，西行到峨眉，玉宇万里宽。幽人耿不寐，弄影清夜阑。五城十二楼，缥缈香雾间，不知何仙人，亭亭倚高寒。欲语不得往，怅望冰雪颜，叩头傥见哀，容我蹑素鸾。掬露以为浆，屑玉以为餐。泠泠漱齿颊，皓皓濯肺肝，逝将从君游，人间苦无欢。
宋-陆游-《十月十五夜对月》@离海月盈丈，寒光万里明。众星歛欲尽，一镜独徐行。重露滴松鬣，高风吹鹤声。老来殊畏冷，不尽倚阑情。
宋-陆游-《十月四日夜记梦》@四客联辔来，我醉久不知；倒衣出迎客，媿谢前致辞。客意极疏豁，大笑轩须眉。礼岂为我设，度外以相期。衮衮吐雄辩，泠泠诵新诗，共言携酒壼，扫地临前墀。意气相顾喜，忽如少年时。老鸡不解事，唤觉空嗟咨。涉世四十年，贤隽常追随。尔来风俗坏，动脚堕险巇。森然义府刀，谁为叔度陂？起作四客篇，捕影吾其痴。
宋-陆游-《十月下旬暄甚戏作小诗》@老怯霜风尽日眠，素屏纸帐拥蛮毡。为君小试回春手，便似暄妍二月天。
宋-陆游-《十月暄甚人多疾十六日风雨作寒气候方少正作》@昔我从行台，宿师南山旁。仲秋已戒寒，九月常霣霜。入冬即大雪，人马有仆僵。土床炽薪炭，旃毳如胡羌。果蔬悉已冰，熟视不得尝。猎骑荷戈归，争献狐与狼。是时意气快，岂复思江乡。迩来四十载，余景迫耄荒。结茅镜湖曲，气候岁靡常，残暑排不去，单衣作重阳，霜晚木未丹，地燠草不黄，玄冥失号令，疟鬼意颉颃。忽焉风雨恶，纵击势莫当，颇疑地撼轴，又恐河决防。和泥补窍穴，乞火燎衣裳。霰雪虽未作，疾疠幸退藏。风炉荠糁美，瓦甑粳饭香，比邻共安健，相与歌虞唐。
宋-陆游-《十月一日浮桥成以故事宴客凌云》@阴风吹雨白昼昏，谁扫云雾升朝暾？三江水缩献洲渚，九顶秀色欲塞门。西山下竹十万个，江面便可驰车辕。巷无居人亦何怪，释耒来看空山村。竹枝宛转秋猿苦，桑落潋灩春泉浑。众宾共醉忘烛跋，一径却下缘云根。走沙人语若潮卷，争桥炬火如星繁。肩舆睡兀到东郭，空有醉墨留衫痕。十年万事俱变灭，点检自觉惟身存。寒灯夜永照耿耿，卧赋长句招羁魂。
宋-陆游-《石洞饷酒》@忘忧自古无上策，欲饮家贫酒杯迮。今朝鹊喜报远饷，未坼赤泥先动色。鱼长三尺催脍玉，巨蟹两螫仍斫雪。勿言地僻少过从，清风明月俱吾客。驱除二竖走三彭，零落眼花生耳热。陶然酣卧听松声，媿尔公卿足忧责。
宋-陆游-《石帆山下》@久矣移家住鹿门，偶然信脚到桃源。尚嫌名挂东林社，那问尘生北海樽。才尽极知诗草草，睡多常觉气昏昏。旧闻福地多灵药，安得高人与细论？
宋-陆游-《石帆山下作》@石帆山下古苔矶，回首人间万事非。能饮上池何患死，不营尺宅欲安归？寒龟瑟缩搘床老，倦鹤翩迁带箭飞。堪笑年来殊省事，就凭樵女绽春衣。
宋-陆游-《石帆夏日》@石帆山下雨冥冥，闲岸纱巾憩草亭。单复篝衣时脱著，甜酸园果半黄青。鳏鱼无队依蒲藻，病鹤长鸣铩翅翎。自笑若为消永日，异书新录相牛经。
宋-陆游-《石帆夏日》@短棹飘然信所之，茶园渔市到无时。风从苹末萧萧起，月过花阴故故迟。蓴菜煮羹吴旧俗，竹枝度曲楚遗辞。颇闻颈里杨梅熟，邻曲相招莫後期。
宋-陆游-《石门》@昔讀康乐诗，梦到石门山。中有醉道士，倒珮落其冠。来游一一是，嵌岩如屋宽。喷薄三百尺，万珠落珊珊。峭壁天削成，磐石容投竿。摩挲苍藓字，喟发千载叹。老洪梦中舊，两脸依然丹。语我君小留，山瓢勿嫌酸。涧果四时有，收拾苦不难。旋炊胡麻饭，薦惊蛟龙蟠。醉面索吹醒，坐待风雷翻。
宋-陆游-《石首县雨中系舟戏作短歌》@庚寅去吴西适楚，秋晚孤舟泊江渚。荒林月黑虎欲行，古道人稀鬼相语。鬼语亦如人语悲，楚国繁华非昔时。章华台前小家住，茆屋雨漏秋风吹。悲哉秦人真虎狼，欺侮六国囚侯王。亦知兴废古来有，但恨不见秦先亡。开窗酹汝一杯酒，等为亡国秦更丑。骊山冢破已千年，至今过者无伤怜。
宋-陆游-《石堰村》@木落山不蔽，水缩洲自献。寒日晚更明，村巷曲折见。小妇鸣机杼，童子陈笔砚。农家虽苦贫，终胜异乡县。君看宦游子，岂无坟墓恋。生死在故乡，切勿慕乘传。
宋-陆游-《时鸟》@日出鸣布谷，月落鸣子规，一气之所感，彼亦不自知。架犁最晚至，适当农事时；丁壮戴星出，力作孰敢迟。鸣者既有警，闻者得以思；乃知失时辈，强聒终何为？百舌亦能言，今默乃其宜。我作时鸟篇，用继豳人诗。
宋-陆游-《时雨》@时雨及芒种，四野皆插秧。家家麦饭美，处处菱歌长。老我成惰农，永日付竹床。衰发短不栉，爱此一雨凉。庭木集奇声，架藤发幽香。莺衣湿不去，劝我持一觞。即今幸无事，际海皆农桑；野老固不穷，击壤歌虞唐。
宋-陆游-《识媿》@几年羸疾卧家山，牧竖樵夫日往还。至论本求编简上，忠言乃在里闾间。私忧骄虏心常折，念报明时涕每潸。寸禄不沾能及此，细听只益厚吾颜。
宋-陆游-《识喜》@本自怕沾京洛尘，固应不吐相君茵。偶逃鼍作鲸吞地，幸保诗狂酒病身。傲世曾歌楚人凤，著书久绝鲁郊麟。山村且试筇枝兴，风月秋来正一新。
宋-陆游-《识喜》@齿摇徐自定，发脱却重生。意适簪花舞，身轻拾杖行。僧招决棋战，客让主诗盟。尚欲潇湘去，烟帆不计程。
宋-陆游-《食酪》@南烹北馔妄相高，常笑纷纷儿女曹。未必鲈鱼芼菰菜，便胜羊酪荐樱桃？
宋-陆游-《食荠》@日日思归饱蕨薇，春来荠美忽忘归。传夸真欲嫌茶苦，自笑何时得瓠肥？
宋-陆游-《食荠》@采采珍蔬不待畦，中原正味压蒪丝。挑根择叶无虚日，直到开花如雪时。
宋-陆游-《食荠》@小著盐醯助滋味，微加姜桂发精神。风炉歙钵穷家活，妙诀何曾肯授人。
宋-陆游-《食荠糁甚美盖蜀人所谓东坡羹也》@荠糁芳甘妙绝伦，啜来恍若在峨岷。蓴羹下豉知难敌，牛乳抨酥亦未珍。异味颇思修净供，秘方常惜授厨人。午窗自抚膨脝腹，好住烟村莫厌贫。
宋-陆游-《食荠十韵》@舍东种早韭，生计似庾郎；舍西种小果，戏学蚕丛乡。惟荠天所赐，青青被陵冈，珍美屏盐酪，耿介凌雪霜。采撷无阙日，烹饪有秘方，侯火地炉暖，加糁沙钵香。尚嫌杂笋蕨，而况污膏粱。炊粳及煮饼，得此生辉光。吾馋实易足，扪腹喜欲狂，一扫万钱食，终老稽山旁。
宋-陆游-《食晚》@日高得米唤儿舂，苦雨园蔬久阙供。省事家风君看取，半饥半饱过残冬。
宋-陆游-《食新》@龙锺好在梦中身，剩喜今年又食新。不用更烦人祝鲠，轮囷瓜瓠是常珍。
宋-陆游-《食新有感贫居久蔬食至是方稍得肉》@壮游车辙遍天涯，晚得祠官不去家。优老每惭千载遇，食新又叹一年加。出波鱼美如通印，下栈羊肥抵卧沙。扪腹笑歌仍索酒，不嫌邻舍怪讙哗。
宋-陆游-《食野菜》@野蔌山蔬次第尝，超然气压太官羊。放翁此意君知否？要配吴粳晓甑香。
宋-陆游-《食野菜》@万里萧条酒一杯，梦魂犹自度邛郲。可怜龙鹤山中菜，不伴峨眉栮脯来。
宋-陆游-《食野味包子戏作》@珍饷贫居少，寒云万里宽。叠双初中鹄，牢九已登盘。放箸摩便腹，呼童破小团。犹胜瀼西老，菜把仰园官。
宋-陆游-《食粥》@世人个个学长年，不悟长年在目前。我得宛丘平易法，只将食粥致神仙。
宋-陆游-《史院书怀》@後死与斯文，犹能读典坟。虽惭千载事，要是一生勤。石磑霏霏雪，铜炉袅袅云。扶衰又秋晚，何以报吾君？
宋-陆游-《史院书事》@信史新修稿满床，牙签黄帊带芸香。中人驰赐初宣旨，丞相传呼早出堂。皇祖圣谟高万古，诸贤直笔擅三长。孤臣曾趣龙墀对，白首为郎只自伤。
宋-陆游-《史院晚出》@已乞残骸老故丘，误恩重作道山游。龙津雨过桥如拭，凤阙烟消瓦欲流。直舍小眠钟报午，归途微冷叶飞秋。心知伏枥无千里，纵有王良也合休。
宋-陆游-《世上》@世上悠悠东逝波，金丹将奈鬓丝何！墙头杨柳知秋早，窗外芭蕉受雨多。伏枥自应如老骥，还乡元欲借明驼。吾棋一局千年事，从使旁观烂斧柯。
宋-陆游-《世事》@世事本难全，吾生已媿天。借书常稛载，馈酒亦蝉联。饘粥随时具，湖山此地偏。残年更何慕，未死即神仙。
宋-陆游-《世事》@世事说来犹可厌，宦情梦里亦应无。山林已结三生愿，朝市谁非九折途？醉舞杯盘无藉在，狂吟风月不枝梧。何人今擅丹青艺，为画苏门长啸图？
宋-陆游-《世事》@世事如今尽伏输，面能乾唾况其余。诗才退後愁强韵，眼力衰来怯细书。歛迹已思焚笔砚，作劳敢避把犁鉏。晴空万里宽多少，一片闲云足卷舒。
宋-陆游-《市饮》@学道无多事，消阴服众魔。春雷惊蛰户，海日浴鲸波。大勇收全胜，灵襟袭太和。何妨会稽市，取酒独酣歌。
宋-陆游-《示村医》@玉函肘後了无功，每寓奇方啸傲中。衫袖翫橙清鼻观，枕囊贮菊愈头风。新诗吟罢愁如洗，好景逢来病欲空。却羡龙锺布裘客，埭西卖药到村东。
宋-陆游-《示儿》@得道如良贾，深藏要若无。冶金宁辄跃？韫玉忌轻沽。儒术今方裂，吾家学本孤。汝曹能念此，努力共枝梧。
宋-陆游-《示儿》@斥逐襆被归，招唤振衣起；此是鄙夫事，学者那得尔。前年还东时，指心誓江水。亦知食不足，但有饿而死。小儿教汝书，不用日十纸；字字讲声形，仍要身践履。果能称善人，便可老乡里。勿言五鼎养，肉食吾所鄙。
宋-陆游-《示儿》@闻义贵能徙，见贤思与齐。食尝甘脱粟，起不待鸣鸡。萧索园官菜，酸寒太学齑。时时语儿子：未用厌鉏犁。
宋-陆游-《示儿》@文能换骨余无法，学但穷源自不疑。齿豁头童方悟此，乃翁见事可怜迟！
宋-陆游-《示儿》@舍东已种百本桑，舍西仍筑百步塘，早茶采尽晚茶出，小麦方秀大麦黄。老夫一饱手扪腹，不复举首号苍苍。读书习气扫未尽，灯前简牍纷朱黄。吾儿从旁论治乱，每使老子喜欲狂。不须饮酒径自醉，取书相和声琅琅。人生百病有已时，独有书癖不可医。愿儿力耕足衣食，读书万卷真何益！
宋-陆游-《示儿》@死去元知万事空，但悲不见九州同。王师北定中原日，家祭无忘告乃翁。
宋-陆游-《示儿辈》@穷居怀抱久无懽，犹赖吾儿得少宽。谨视鸡豚供老疾，力营薪炭备春寒。旧书缀缉编无绝，小瓮调停味不酸。坐使乃翁无一事，高眠常到日三竿。
宋-陆游-《示儿孙辈》@昔忝诸生後，初非一世豪。但希乡有秩，敢望郡功曹。歛版宁为辱？扶犁亦足高。儿孙勿妄想，底处不徒劳？
宋-陆游-《示儿子》@父子扶携返故乡，欣然击壤咏陶唐。墓前自誓宁非隘，泽畔行吟未免狂。雨润北窗看洗竹，霜清南陌课劙桑。秋毫何者非君赐，回首修门敢遽忘。
宋-陆游-《示儿子》@禄食无功我自知，汝曹何以报明时？为农为士亦奚异，事国事亲惟不欺。道在六经宁有尽，躬耕百亩可无饥。最亲切处今相付，熟读周公七月诗。
宋-陆游-《示二子》@岂不怀荣畏友朋，一生凛凛蹈春冰。任真虽笑拘边幅，达节宁容出准绳。自喜残年如白传，更怜诸子慕崔丞。耄期尚有江湖兴，顽健人言见未曾。
宋-陆游-《示福孙井示喜曾》@北商久不通，犁枣罕登盘；山舍惟有橘，琐细如弹丸，此外则柿栗，收拾猿鸟残。虽无庞翁话，儿孙亦团栾。今岁雨雪晚，岁莫始大寒，二稚乃可怜，不诉衣襦单。地炉有微火，诵书到更阑。我老多感慨，赖汝差自宽。
宋-陆游-《示客》@一点昏灯两部蛙，客来相对半瓯茶。典衣未赎身饶虱，治米无工饭有沙。每为采菱浮野艇，时因卖药宿山家。青鞋到处堪乘兴，不独云门与若耶。
宋-陆游-《示客》@枳缚藩篱荆作门，萧条何以致诸君？归休正得求吾志，老病犹能诵所闻。紫蟹迎霜径盈尺，白鱼脱水重兼斤。一杯潋灩无辞醉，秋稼登场合策勋。
宋-陆游-《示客》@久泛烟波不问津，腾腾且复养吾真。每持杯酒呼江月，殊胜征衣化路尘。半枕何人游蚁垤，立谈为汝脱狐身。挂帆莫恨潇湘远，是处相逢一笑新。
宋-陆游-《示客》@世间可笑走踆踆，误认虚空作汝身。已觅余名润枯骨，更谋厚积遗何人？风旛毕竟非心境，瓦砾何妨是道真。新藕出泥瓜上市，为君一醉堕纱巾。
宋-陆游-《示客》@桑柘成阴百草香，缫车声里午风凉。客来莫说人间事，且共山林夏日长。
宋-陆游-《示邻里》@古学陵夷失本原，读书万卷误元元。从今相勉躬行处，土庶人章数十言。
宋-陆游-《示邻曲》@北陌东阡好弟兄，耄年幸复主齐盟。同尝春韭秋菘味，共听朝猿夜鹤声。百世不忘耕稼业，一壼时叙里闾情。诸孙识字吾真足，安用鹏抟九万程。
宋-陆游-《示友》@道向虚中得，文从实处工。凌空一鹗上，赴海百川东。气骨真当勉，规模不必同。人生易衰老，君等勿匆匆。
宋-陆游-《示友》@黄卷青灯自幼童，长年颇亦有新功。尚嘲孟顗迟成佛，那计辛毗不作公。学问更当穷广大，友朋谁与共磨砻？诸君果未捐衰老，鄙语人当致一通。
宋-陆游-《示元礼》@燕居侍立出扶行，见汝成童我眼明。但使乡闾称善士，布衣未必媿公卿。
宋-陆游-《示元敏》@学问参千古，工夫始一经。宁论绶若若，且喜佩青青。汝业方当进，吾言要细听。仍须知稼穑，勉为国添丁。
宋-陆游-《示元敏》@学贵身行道，儒当世守经。心心慕绳检，字字讲声形。吾已鬓眉白，汝方衿佩青。良时不可失，苦语直须听。
宋-陆游-《示元用》@德孙学语已惊人，闷里时时一笑新。老子已应如枥骥，此郎端恐是天麟。会看神授如椽笔，莫改家傅折角巾。汝叔不痴当爱汝，夜窗灯火勉相亲。
宋-陆游-《示诸孙》@蜗舍鹑衣老可哀，衰颜时为汝曹开。朱门莫羡煮羊脚，粝食且安羹芋魁。家塾读书须十纸，山园上树莫千回。但令学业无中绝，秀出安知有後来。
宋-陆游-《示子虡》@好学承家夙所奇，蠹编残简共娱嬉。一婚倘毕吾无累，三釜虽微汝有期。聿弟元知是难弟，德儿稍长岂常儿。要令舟过三山者，弦诵常闻夜艾时。
宋-陆游-《示子孙》@累叶为儒业不隳，定知贤杰有生时。学须造次常於是，道岂须臾或可离？我老已无明日计，心存犹惜寸阴移。巍巍夫子虽天纵，礼乐官名尽有师。
宋-陆游-《示子孙》@茆屋惟须补漏穿，家人衣食亦随缘。岂容一事相关白，已过传家十二年。
宋-陆游-《示子孙》@为贫出仕退为农，二百年来世世同。富贵苟求终近祸，汝曹切勿坠家风。
宋-陆游-《示子孙》@吾家世守农桑业，一挂朝衣即力耕。汝但从师劝学问，不须念我叱牛声。
宋-陆游-《示子聿》@故山谁伴隐茅茨，幸有吾家大耳儿。雨暗小窗分夜课，雪迷长鑱共朝饥。名场未捷宁妨学，史限虽严不废诗。我死汝应传钵袋，勉持愚直报明时。
宋-陆游-《示子聿》@古学尊皇极，淫辞斥异端。人才如尔少，老健及吾难。身退桑榆暖，家贫菽水欢。人生粗足耳，衣食不须宽。
宋-陆游-《示子聿》@儒林早岁窃虚名，白首何曾负短檠。堪叹一衰今至此，梦回闻汝读书声。
宋-陆游-《示子聿》@我钻故纸似痴蝇，汝复孳孳不少惩。父子更兼师友分，夜深常共短檠灯。
宋-陆游-《示子遹》@我初学诗日，但欲工藻绘；中年始少悟，渐若窥宏大。怪奇亦间出，如石漱湍濑。数仞李杜墙，常恨欠领会。元白才倚门，温李真自郐。正令笔扛鼎，亦未造三昧。诗为六艺一，岂用资狡狯？汝果欲学诗，工夫在诗外。
宋-陆游-《示子遹》@敢恨吾生後圣贤，六经虽缺尚成编。本来尧舜身亲见，孰谓丘轲道不传？妙理岂求逢掖外，淳风宁在结绳前。此身未死还堪勉，更伴吾儿学数年。
宋-陆游-《示子遹》@吾家太傅後，衿佩盛青青。我忝殿诸老，汝能通一经。学先严诂训，书要讲声形。夙夜常相勉，诸孙待典刑。
宋-陆游-《示子遹》@家贫不学俭，物理有固然。要是善用短，足以终其年。我家稽山下，禀赋良奇偏。敢言中人产，日或无炊烟。有儿更耐穷，伴翁理遗编。短檠幸能继，竟夜可忘眠。
宋-陆游-《示子遹》@翁老儿穷不自支，此心幸与古人期。劳兼薪水奴初去，典到琴书事可知。药杵无声工忍病，米囷可扫耻言饥。余年有几须相守，万里烟霄付异时。
宋-陆游-《视陂至崇仁村落》@津亭徙倚客衣单，秋尽江南亦已寒。雁翅不禁疏雨湿，枫林初染早霞丹。少年已叹儒冠误，暮境更知行路难。倦马归来踏残日，长吟聊得写忧端。
宋-陆游-《视东皋归》@抱耒新湖葑，烧畲古庙壖。宦游悲肮脏，归卧困沉绵。日隐啼鸦戍，舟回落鴈天。衰残知迫死，不忍负青编。
宋-陆游-《视东皋归小酌》@筑陂下麦晚归来，围火烘衣始此回。但得诸孙传素业，真无一事挂灵台。井桐叶落垂垂尽，篱菊花残续续开。不负初寒蟹螫手，床头小瓮拨新醅。
宋-陆游-《视东皋归小酌》@少年误计慕浮名，更事方知外物轻。身誓生生辞禄食，家当世世守农耕。授时尧典先精读，陈业豳诗更力行。最好水村风雪夜，地炉烟暖岁猪鸣。
宋-陆游-《试笔》@用笔如用人，利钝乌可常。必欲责其全，无乃废所长？宣城与晋陵，声价略相当。不知今何年，森然集龟堂。和墨若瑿黑，捣纸如银光。心手适调一，运此紫毫鋩。前却俱称意，六骥驰康庄。聊复取一快，讵必师锺张。
宋-陆游-《试笔》@清谈数语犹疑过，平地徐行亦虑危。酌酒浅深须在我，更衣单复要随时。
宋-陆游-《试笔》@人间元无第一手，万事端如屈伸肘。但能看破即超然，何代商山无四叟？老民自视中何有，倾身经营一杯酒。此外管城差可人，相从且作明窗友。
宋-陆游-《试笔》@烹葵饭豆饱还休，弄笔翻书岁又秋。灵府湛然如止水，拟将何地著闲愁？
宋-陆游-《试笔》@红丝玉斗紫毫鋩，岁晚相从味更长。不似乐天归老日，柳枝骆马雨堪伤。
宋-陆游-《试茶》@苍爪初惊鹰脱韝，得汤已见玉花浮。睡魔何止避三舍，欢伯直知输一筹。日铸焙香怀旧隐，谷帘试水忆西游。银缾铜碾俱官样，恨欠纤纤为捧瓯。
宋-陆游-《试茶》@北窗高卧鼾如雷，谁遣香茶挽梦回？绿地毫瓯雪花乳，不妨也道入闽来。
宋-陆游-《试茶》@强饭年来幸未衰，睡魔百万要支持。难从陆羽毁茶论，宁和陶潜止酒诗？乳井帘泉方遍试，柘罗铜碾雅相宜。山僧剥啄知谁报？正是松风欲动时。
宋-陆游-《试院春晚》@病思萧条掩绿樽，闲坊寂历锁朱门。故人别久难寻梦，远客愁多易断魂。漫漫晚花吹瀼岸，离离春草上宫垣。此生飘泊何时已，家在山阴水际村。
宋-陆游-《室中屏去长物戏作》@久从昭代乞残骸，荷锸随行偶未埋。四壁尽空君勿怪，才留一物即关怀。
宋-陆游-《适闽》@春残犹看少城花，雪里来尝北苑茶。未恨光阴疾驹隙，但惊世界等河沙。功名塞外心空壮，诗酒樽前发已华。官柳弄黄梅放白，不堪倦马又天涯。
宋-陆游-《首春连阴》@入春十日九日阴，积雪未解雨复霪；西家船漏湖水涨，东家驴病街泥深。去秋宿麦不入土，今年米贵如黄金。老妪哭子那可听，僵死不覆黔娄衾！州家遣骑馈春酒，欲饮复止吾何心？出门空叹岁华速，已见微绿生高林。
宋-陆游-《首夏》@乱山深处著柴荆，岸帻披衣露气清。宴坐有书聊作伴，出游无客独题名。阴阴密树花初尽，灩灩方池水已平。几许人间堪笑事，今朝百舌顿无声。
宋-陆游-《寿考如富贵》@寿考如富贵，初亦不自知；邂逅偶不死，亦或至期颐。予少多疾恙，五十已遽衰，齿摇颔须白，萧然蒲柳姿。俛仰忽二纪，卧病实半之。富贵不可求，寿亦岂汝私？万事付自然，孰为乐与悲？惟当老益学，易箦以为期。
宋-陆游-《受外祠敕》@放浪江湖迹已陈，今朝剩喜结衔新。读骚未敢称名士，拜赐犹应号散人。归去还骑款段马，醉颠重岸接篱巾。行行渐近云门寺，愈信人生有宿因。
宋-陆游-《书悲》@今日我复悲，坚卧脚踏壁。古来共一死，何至尔寂寂！秋风两京道，上有胡马迹。和戎壮士废，忧国清泪滴。关河入指顾，忠义勇推激。常恐埋山丘，不得委锋镝。立功老无期，建议贱非职。赖有墨成池，淋漓豁胸臆。
宋-陆游-《书悲》@丈夫孰能穷，吐气成虹霓。酿酒东海乾，累麴南山齐。平生搴旗手，头白归扶犁。谁知蓬窗梦，中有铁马嘶？何当受诏出，函谷封丸泥，筑城天山北，开府萧关西，万里扫尘烟，三边无鼓鼙。此意恐不遂，月明号荒鸡。
宋-陆游-《书壁》@稻草高茨屋，绳枢窄作门。渔樵皆结友，邻曲自通婚。留客秋茶苦，醺人社酒浑。余年尚何叹，一饭亦君恩。
宋-陆游-《书壁》@故里还初服，明恩今老农。方蒙镜湖赐，又忝渭川封。炊粟犹支日，藏蔬可御冬。霜天病益减，高枕听邻钟。
宋-陆游-《书病》@暮年虽病不甚剧，啜药噉粥犹自力。今年七月风眩作，儿子在前不能识。杯中药冷呼不醒，全家相顾无人色。昏昏但思向壁卧，虫臂鼠肝宁暇恤。医巫技殚欲歛手，天高鬼恶吁莫测！偶然得活出望外，扶杖下床犹屡踣。读书心在目力短，袖手坚坐到窗黑。无功禄食四十年，叹息此责何由塞？
宋-陆游-《书巢冬夜待旦》@扫叶拥阶寒犬行，编茆护栅老鸡鸣。风霜渐逼岁时晚，形影相依灯火明。史策千年媿豪杰，关河万里怆功名。固应死抱无穷恨，老病何由更请缨！
宋-陆游-《书村店壁》@裹茶来就店家煎，手解炉鞍古柳边。寺阁重重出山崦，渔舟两两破溪烟。近秋渐动寻幽兴，绝俸难营觅醉钱。到处不妨闲著句，他年好事或能传。
宋-陆游-《书村落间事》@东巷西巷新月明，南村北村戏鼓声。家家输赋及时足，耕有让畔桑无争。一村婚娉皆邻里，妇姑孝慈均母子。儿从城中怀肉归，妇涤铛釜供刀匕。再拜进酒寿老人，慈颜一笑温如春。太平无象今有象，穷虏何地生烟尘！
宋-陆游-《书道室壁》@余生天地一飞蓬，学道年来似有功。习气扫除空劫外，精神澡雪隐书中。种瓜溪父时时见，卖药壶公处处同。莫谓与人缘苦薄，相随拍手有儿童。
宋-陆游-《书房杂书》@敛版一何久，悬车已後时。狂酲醒始悔，穷独老方知。世外乾坤大，林间日月迟。犹须采药去，不媿鹿门期。
宋-陆游-《书房杂书》@面槁发鬅鬠，衰残百不能。夜房侵户月，晨砚满池冰。药债多於酒，蔬餐薄过僧。年深拄杖折，自斫涧边藤。
宋-陆游-《书房杂咏》@赋性无他嗜，传家但古书。尧咨洪水际，羲画结绳余。异学方攘斥，浮文亦扫除。挑灯北窗下，聊得遂吾初。
宋-陆游-《书房杂咏》@久客思乡井，残躯怯岁年。家能常食粥，口固不言钱。铁补曾穿砚，韦联屡绝编。卧闻儿讲学，起坐失沉绵。
宋-陆游-《书愤》@山河自古有乖分，京洛腥膻实未闻。剧盗曾从宗父命，遗民犹望岳家军。上天悔祸终平虏，公道何人肯散群？白首自知疏报国，尚凭精意祝炉熏。
宋-陆游-《书愤》@清汴逶迤贯旧京，宫墙春草几番生。剖心莫写孤臣愤，抉眼终看此虏平。天地固将容小丑，犬羊自惯渎齐盟。蓬窗老抱横行路，未敢随人说弭兵。
宋-陆游-《书愤》@白发萧萧卧泽中，秪凭天地鉴孤忠。厄穷苏武餐毡久，忧愤张巡嚼齿空。细雨春芜上林苑，颓垣夜月洛阳宫。壮心未与年俱老，死去犹能作鬼雄。
宋-陆游-《书愤》@镜里流年两鬓残，寸心自许尚如丹。衰迟罢试戎衣窄，悲愤犹争宝剑寒。远戍十年临的博，壮图万里战皋兰。关河自古无穷事，谁料如今袖手看！
宋-陆游-《书感》@半世狂疏践骇机，暮年持此欲安局？会凭香火消前业，已筑茆茨讼昨非。薄俗惯看翻覆手，忧心空复倒颠衣。烟蓑雪笠家风在，送老湖边一钓矶。
宋-陆游-《书感》@襁负客淮颍，髧髦逢乱离。中原遂乖隔，北望每伤悲。泛渭题新赋，游嵩续旧诗。死生虽异世，此意未应移。
宋-陆游-《书感》@楚些难招去干魂，正令舌在向谁论？中分白日归欹枕，全付青春与杜门。凛凛咥人愁履虎，区区染指畏尝鼋。残年誓报嗟何有？虚负明时养老恩。
宋-陆游-《书感》@梦里逢无咎，天涯哭季长。吾生亦有几？且复钓沧浪。
宋-陆游-《书感》@常记当年赋子虚，公卿交口荐相如。岂知鹤发残年叟，犹读蝇头细字书。出处幸逃千载笑，功名从负此心初。荒园落叶纷如积，日暮归来自荷锄。
宋-陆游-《书感》@夺璧元知价不雠，屠龙谁信本无求。哦诗声里岁时速，忧国泪边天地秋。已欠谢安俱泛海，况无王粲与登楼。此身著处凭君记，万里烟波没白鸥。
宋-陆游-《书感》@投老羁孤久，临觞感慨频。关河疏旧友，风雨败新春。事固少如意，天终能胜人。所悲头上发，不与柳条新。
宋-陆游-《书感》@俗学方哗世，遗经寖已微。斯文未云丧，吾道岂其非。拔本宁余力，迷途幸识归。新凉起衰疾，灯火耿郊扉。
宋-陆游-《书感》@头颅已可知，牙齿今复落，十步或再休，啜粥不及勺。身依一蒲团，壁挂雨芒屩；对客辄坐睡，有问莫能酢。念昔少壮时，心慕宦游乐。初登平津馆，晚入征西幙。雨暗骆谷烽，霜清散关柝。登高望中原，气已吞雍雒。宁知事大谬，憔悴理征橐，单车去梁益，健席下沔鄂。还朝见故人，大马黄金络。後来固多士，鵷鹭照台阁。婆娑郎吏间，祗自取嘲噱。历思从来事，无铁可打错。幸得还故园，快若解束缚。闾里通有无，情厚不为薄。泥行事春耕，日曝毕秋获。隔墙唤邻翁，浊酒聊共酌。
宋-陆游-《书感》@伐性戕生岂一端，暮年赢得是衰残。齿牙零落畏大胾，毛发萧疏便小冠。惜日每惊新历换，怯寒尚觉弊庐宽。华山阻绝岷山远，安得冥鸿借羽翰？
宋-陆游-《书感》@我欲哭穷途，所惧世俗惊，出门复入门，掩泪且吞声。唐虞邈难继，周孔不复生，承学百世下，我辈责岂轻。杨墨斥已殚，释老犹纵横，拔本塞其源，力尽志未平。吾道如曒日，薄食终必明。一木虽独立，可支大厦倾。夷风方变夏，孰能作长城？卓哉易箦公，垂死犹力行。
宋-陆游-《书感》@老荷宽恩许退耕，丝毫无报亦何情。民贫乐岁尚艰食，道丧异端方肆行。党祸本从名辈出，弊端常向盛时生。古人骨冷青松下，谁起英魂与细评？
宋-陆游-《书感》@丈夫本愿脱世鞿，丹成昼日凌空飞，缨冠佩玉朝紫微，白银宫阙瞻巍巍。不然万里将天威，提兵直解边城围，苜蓿满川胡马肥，掩取不遣一骑归。苦心文章亦未非，与此二事同一机。寥寥千载见亦稀，庄屈已死吾畴依？哀哉穷子百家衣，岂识万斛倾珠玑。欲洗薄蚀还光辉，熟睨无力空歔欷。
宋-陆游-《书感》@溪路人家尚阖扉，强扶衰惫著征衣。百年朝露古所叹，一棹秋风吾欲归。楚客长号沽白璧，汉宫太息遣明妃。铄金消骨从来事，老矣何心践骇机。
宋-陆游-《书感》@壮岁功名妄自期，晚途流落鬓成丝。临风画角晓三弄，酿雪野云寒四垂。金锁甲思酣战地，皂貂裘记远游时。此心炯炯空添泪，青史它年未必知。
宋-陆游-《书感》@衰颜非复昔年朱，几过黄公旧酒垆。成败只堪三太息，是非终付一胡卢。连天烟草迷归梦，动地风波历畏途。辛苦一生成底事，躬耕犹得补东隅。
宋-陆游-《书感》@鸭子陂头看水生，蜂儿园里按歌声。天公用意谁能测？未许吾曹醉太平。
宋-陆游-《书感》@疋马曾为塞上游，东归几见剡川秋。故城废市古今叹，断角残钟朝暮愁。尺寸无功真碌碌，耄期未死转悠悠。阿奴尚喜强人意，三日於菟气食牛。
宋-陆游-《书感》@一是端能服万人，施行自足扫胡尘。南州不可无高士，东国何妨有逐臣。
宋-陆游-《书感》@翟公冷落客散去，萧尹谴死人所怜。输与桐君山下叟，一生散发醉江天。
宋-陆游-《书感》@人生百忧坐一官，况与群飞接羽翰。两具吴牛给耕足，三间茅屋著身宽。焄蒿凄怆会不免，简俭寂默差可安。康庄坦坦不整驾，可怜平地生涛澜。
宋-陆游-《书感》@驱山不障东逝波，一尊莫惜醉颜酡。斜风细雨苕溪路，我是後身张志和。
宋-陆游-《书感》@舞非得谱拍拍错，行未知津步步危。劫石消磨会当尽，太行突兀乃可移。清晨瓦釜煮藜粥，遥夜地炉烧豆萁。此中正自有佳处，区区外慕宁非痴？
宋-陆游-《书感》@茅檐住稳胜华屋，芋糁味甘如大烹。静观万事付一默，扫空白发非黄精。丈人祠西鹤传信，小姑山前鼍报更。兴阑却挥短棹去，晓渡清伊听玉笙。
宋-陆游-《书怀》@谢客元无疾，深居似有忧。向空书咄咄，对竹送悠悠。出每思安卧，归还念远游。春衣典已惯，斗酒不难谋。
宋-陆游-《书怀》@萧飒先秋鬓，龙锺未死身。不惟今日老，已是一生贫。食菜从儿瘦，关门任客嗔。世间余一念，河雒尚胡尘。
宋-陆游-《书怀》@功名富贵两茫茫，惟有躬耕策最长。吏牍沈迷妨养疾，囊衣结束待还乡。洲中未种千头橘，宅畔先栽百本桑。书寄子公吾自嬾，故人不是总相忘。
宋-陆游-《书怀》@青城结云巢，拟住三千年。御风偶南游，万里栖紫烟。翠裘绿玉杖，白日凌青天。招呼方瞳翁，邂逅鸟爪仙。朝咏阴阳歌，暮诵道德篇。玉童持碧简，笙鹤来翩翩。海边武夷山，小留赏宿缘。火食非所乐，巾褐常翛然。清时未免出，颇息世俗传。行矣秋风高，去采玉井莲。
宋-陆游-《书怀》@万里驰驱坐一饥，自怜无计脱尘鞿。身留幕府还家少，眼乱文书把酒稀。客路更逢秋色晚，故山空有梦魂归。芋羹豆饭元堪饱，错用人言恨子威。
宋-陆游-《书怀》@漫道年来未极衰，穷途憔悴实难支。半分臂减休文瘦，七尺躯存曼倩饥。尚忆青衫陪众隽，宁期白首负明时！悠然万里烟波兴，除却沙鸥总不知。
宋-陆游-《书怀》@诗不能工浪得穷，几年衮衮看诸公。催颓已作骥伏枥，留滞敢嫌船逆风。消日剧棋疏竹下，送春烂醉乱花中。倚楼看镜俱痴绝，赢取烟蓑伴钓翁。
宋-陆游-《书怀》@武担山上望京都，谁记黄公旧酒垆。宿负本宜输左校，宽恩犹听补东隅。一官漫浪行将老，万卷纵横只自愚。甫里松陵在何许，古人投劾为蒪鲈。
宋-陆游-《书怀》@无事自能心太平，有为终蔽性光明。皮肤脱尽见真理，粱肉扫空甘菜羹。处处浮家成野宿，时时策蹇作山行。平生常笑羊裘老，史册犹存後世名。
宋-陆游-《书怀》@濯锦江头成昨梦，紫芝山下又新年。久因多病疏云液，近为长斋进玉延。啼鸟傍檐春寂寂，飞花掠水晚翩翩。支离自笑生涯别，一炷炉香绣佛前。
宋-陆游-《书怀》@楚泽巴江两鬓残，夕阳又是倚阑干。敢言日与长安远，惟恨天如蜀道难。客枕五更归梦短，新诗千首後人看。青帘白舫何时发，醉听琵琶兴已阑。
宋-陆游-《书怀》@不饥不寒万事足，有山有水一生闲。朱门莫管渠痴绝，自爱茅茨三两间。
宋-陆游-《书怀》@老人举动须扶掖，跣婢椎奴少得闲。从此渐须都画断，疋如避难在空山。
宋-陆游-《书怀》@西风萧瑟晚吹衣，又见亭皋木叶飞。已是中年频作恶，更堪秋日送将归。黄尘颜鬓无人识，青史功名与愿违。强把一杯还径醉，羁怀何必不依依。
宋-陆游-《书怀》@蜗庐自称野人居，三尺明窗已有余。从此要当常省事，时时小葺欲何须？
宋-陆游-《书怀》@苜蓿堆盘莫笑贫，家园瓜瓠渐轮囷。但令烂熟如蒸鸭，不著盐醯也自珍。
宋-陆游-《书怀绝句》@老死已无日，功名犹自期。清笳太行路，何日出王师？
宋-陆游-《书怀绝句》@不到天台三十年，草庵犹记宿云边。老僧晓出松门去，手挈军持取涧泉。
宋-陆游-《书怀绝句》@忆过栖贤见蜀僧，云堂十月冷生冰。定回蔌蔌闻窗雪，一碗琉璃照佛灯。
宋-陆游-《书怀绝句》@丈人祠西山谷盘，麻姑洞前松栎寒。仙翁欲觅渺无处，闻在青溪浴大丹。
宋-陆游-《书怀绝句》@早佩黄庭两卷经，不应灵府杂膻腥。凭君为买金鸦觜，归去秋山斸茯苓。
宋-陆游-《书怀绝句》@未驾青鸾返帝乡，三江七潭路茫茫。看山看水无程数，渔艇为家芡作粮。
宋-陆游-《书怀示子遹》@平生山林几緉屐，何意随人戴朝帻！口言报国直妄耳，断简围坐晨至夕。道山堂东直庐冷，手种疏篁半窗碧。但虞风波起平地，岂有亮发能补益。成书朝奏暮请老，入耳幸免烦言啧。东望故山百余里，父老欢忻来接迹，白羊绿酒争下担，长笛腰鼓纷如织，迢迢梅市过鲁墟，观者所至空巷陌。尔来呻吟又春尽，周视室中惟四壁。但令粝饭麤撑拄，犹胜朱门常踧踖。小儿助我理孤学，终岁伏几心如石。问看饮酒咏离骚，何似焚香对周易？
宋-陆游-《书悔》@衣食须耕稼，无端浪出游。客途南北雁，世事雨晴鸠。蓬转何时已？灰寒善自谋。江湖千万里，何处久渔舟？
宋-陆游-《书几试笔》@鬓毛萧飒齿牙疏，九十侵寻八十余。屋小苦寒犹省火，窗明新霁倍添书。解梁已报偏师入，上谷方看大盗除。药笈箸囊幸无恙，莲峰吾亦葺吾庐。
宋-陆游-《书剑》@书剑当年遍两川，归来垂钓镜湖边。老皆有死岂独我，士固多贫宁怨天。物外胜游携鹤去，琴中绝谱就僧传。莫言白首诗才尽，读罢犹能意爽然。
宋-陆游-《书戒》@我幼事父师，熟闻忠厚言，治身接物间，要使如春温。鞭朴不可弛，此语实少恩。但能交相爱，余亦何足论。家贫赖奴婢，炊汲与应门，余力具茗药，夕饭或至昏。有过尚当贳，况可使烦冤！出仕推此心，所乐在平反。宁坐软弱废，促驾归丘园。吾老死无日，作诗遗子孙。
宋-陆游-《书近况寄蜀中道旧》@遗事复遗荣，空斋一榻横。宿酲投未正，新句锻初成。山崦传梅信，天窗送雪声。戏题匀碧纸，遣鹤报青城。
宋-陆游-《书警》@束带接一客，伸纸报一书。未为甚疲劳，已觉不枝梧。惟有袖手坐，俨然如斋居。尚惧精神衰，药石以自扶。
宋-陆游-《书警》@情欲虽害人，要是自惑溺。吾观日用事，饮食真勍敌。乃知匕箸间，其祸甚衽席。堂堂六尺躯，勿为口腹役。
宋-陆游-《书况》@垂白渭南叟，深居湖上村。贫知蔬食美，闲觉布衣尊。琴谱从僧借，茶经与客论。探梅来直步，沽酒到偏门。细织笼安鹤，频求果饲猿。旧书编未绝，犹足教诸孙。
宋-陆游-《书嬾》@此身不觉老侵寻，残发萧萧雪满簪。那有新诗书触目，亦无闲话问安心。塞垣西戍茫如梦，省户东归病至今。一嬾便知生世了，午窗酣枕敌千金。
宋-陆游-《书嬾》@我性本迂疏，养生又无术，忧患自外至，疾病由中出。屏居绝造请，冀补东隅失。今观世间事，如僧视沐栉。闲身岭上云，睡味蜂房蜜，惟思茅檐下，一席卧朝日。
宋-陆游-《书李商叟秀才所藏曾文清诗卷後》@陇蜀归来两鬓丝，茶山已作隔生期。西风落叶秋萧瑟，泪洒行间读旧诗。
宋-陆游-《书里中事》@事近接耳目，诞信良易知。颇疑有定数，一惑不可移。坐视非所安，忠告反取疑。虽抱愚直意，妄发悔曷追？
宋-陆游-《书耄》@我老耄已及，终日惟冥行。邻里少间阔，便若昧平生。家人每过前，亦或忘其名。昏昏等作梦，兀兀如病酲。不知张睢阳，何以记一城？愚知各自适，得失未易评。
宋-陆游-《书梦》@我梦举有司，鸡唱起裹饭；又梦趁早朝，漏舍坐待旦。既寤两无有，抚枕徒浩叹。今虽去为农，饭牛亦夜半；何曾得放慵，美睡到日旰？一笑俱置之，浮生固多难。
宋-陆游-《书南堂壁》@偶筑湖边舍，侵寻四十春。山丘未薶骨，诗酒尚关身。樵路霜侵屦，渔舟雨垫巾。忝蒙乡党敬，六圣有遗民。
宋-陆游-《书南堂壁》@荒寒浅村步，隐翳小茅茨。偶逐渔樵住，都忘岁月移。闲惟接僧话，老始爱陶诗。耆齿犹须几，羸然敢自期！
宋-陆游-《书南堂壁》@数间破屋住荒郊，暑雨时须自补茅。多病篇章无杰思，长闲樵牧有新交。荒唐但向先师媿，肮脏宁辞薄俗嘲？偶有会心成独笑，一林春笋放烟梢。
宋-陆游-《书南堂壁》@心溷元知面合团，愚公骨相却酸寒。云山万叠犹嫌浅，茆屋三间已觉宽。菜长何妨供小摘，花开聊得助幽欢。今朝忽有西村兴，著起芒鞋不作难。
宋-陆游-《书逆旅壁》@市远过三里，店孤无四邻。窄才容一客，久或住经旬。病妪求风药，樵儿馈爨薪。人情愈谙熟，来往不辞频。
宋-陆游-《书逆旅壁》@百忧袭暮年，怀抱日骚屑。虽云归故乡，何异万里客。穷冬迫寒饿，凛有在陈厄。驾言适近村，惨惨天欲雪。人沽村市酒，马啮山坡麦。旅炊杂沙土，得饱何暇择。手皲若龟兆，面槁无人色。士穷自其分，所幸全大节。功名已甑堕，身世真瓦裂。不学玉关人，饥鹰方夜掣。
宋-陆游-《书懹》@愁向东华蹋软红，暂归旧隐乐无穷。石池洗药涓涓水，渔艇投竿嫋嫋风。尽日醉醒菱唱里，邻家来往竹阴中。何须列戟长安第，四面云山拥此翁。
宋-陆游-《书日用事》@左右数书册，朝夕一草堂。家贫自能俭，病愈不求方。盛馔豚肩美，常庖笋茁香。园丁报花坼，亦复命壶觞。
宋-陆游-《书日用事》@一裘良已暖，半菽可无饥。养气戒多语，端居如有思。私心须自胜，己过遣谁知？耄齿尤当勉，常忧寸晷移。
宋-陆游-《书生》@书生事业苦难成，点检常忧害至诚。梦寐未能除小忿，文辞犹欲事虚名。圣言甚远当深考，古义虽闻要力行。汉世陋儒吾所斥，若为青紫胜归耕？
宋-陆游-《书生叹》@君不见城中小儿计不疏，卖浆卖饼活有余，夜归无事唤俦侣，醉倒往往眠街衢。又不见垄头男子手把鉏，丁字不识称农夫，筋力虽劳忧患少，春秋社饮常欢娱。可怜秀才最误计，一生衣食囊中书，声名才出众毁集，中道不复能他图，抱书饿死在空谷，人虽可罪汝亦愚。呜呼，人虽可罪汝亦愚，曼倩岂即贤侏儒！
宋-陆游-《书事》@北征谈笑取关河，盟府何人策战多？扫尽烟麈归铁马，剪空荆棘出铜驼。史臣历纪平戎策，壮士遥传入塞歌。自笑书生无寸效，十年枉是枕琱戈。
宋-陆游-《书事》@生长江湖狎钓船，跨鞍塞上亦前缘。云埋废苑呼鹰处，雪暗荒郊射虎天。醪酒芳醇偏易醉，胡羊肥美了无膻。扬州虽有东归日，闭置车中定怅然。
宋-陆游-《书事》@本来只道千钧重，看破元无一羽轻。日月光明天广大，不妨啸傲过平生。
宋-陆游-《书事》@闻道舆图次第还，黄河依旧抱潼关。会当小驻平戎帐，饶益南亭看华山。
宋-陆游-《书事》@关中父老望王师，想见壶浆满路时。寂寞西溪衰草里，断碑犹有少陵诗。
宋-陆游-《书事》@燕雏学母飞初熟，梅子团枝亦半黄。尘尾唾壼俱屏去，尚存余习炷炉香。
宋-陆游-《书事》@鸭绿桑乾尽汉天，传烽自合过祁连。功名在子何殊我，惟恨无人快著鞭。
宋-陆游-《书事》@九天清跸响春雷，百万貔貅扈驾回。不独雨师先洒道，汴流袬袬入淮来。
宋-陆游-《书事寄良长老》@素屏乌几野人庐，山色苍寒十月初。雨足四郊耕欲遍，霜高万木脱无余。一尊窗下浇愁酒，数卷床头引睡书。寄语住庵刘老宿，不应随俗向人疏。
宋-陆游-《书室》@客来莫笑席尘凝，静处工夫却少增。黑蚁常翻鲁壁简，瘦蛟时落越溪藤。尚能豪健如霜鹘，未遽衰残学冻蝇。更喜论文有儿子，夜窗相对短檠灯。
宋-陆游-《书室独处欣然有咏》@凿空学道本无师，歇尽狂心颇自奇。闲坐始知冬日永，高谈未自耄年衰。治棺准备膏肓日，酿酒枝梧雨雪时。常笑祖龙痴到底，一生辛苦觅安期。
宋-陆游-《书室独夜》@忽忽新春过，愔愔一室幽。铜灯立雁趾，石鼎揭龙头。老媿人扶拜，贫无食足谋。退居消日月，太半付庄周。
宋-陆游-《书室名可斋或问其义作诗告之》@得福常廉祸自轻，坦然无媿亦无惊。平生秘诀今相付，只向君心可处行。
宋-陆游-《书室明暖终日婆娑其间倦则扶杖至小园戏作长》@放翁老手竟超然，俗子何由与作缘？百榼旧曾夸席地，一窗今复幻壶天。梦回橙在屏风曲，雨霁梅迎拄杖前。吾忧吾庐得安卧，笑人思颍忆平泉。
宋-陆游-《书室明暖终日婆娑其间倦则扶杖至小园戏作长》@美睡宜人胜按摩，江南十月气犹和。重帘不卷留香久，古砚微凹聚墨多。月上忽看梅影出，风高时送鴈声过。一杯太淡君休笑，牛背吾方扣角歌。
宋-陆游-《书室杂兴》@秋水浅出滩，秋叶落成阵。方喜风露消，已叹霜霰近。衰疾虽向平，死死亦堇堇。灯青地炉冷，吾学其少进？
宋-陆游-《书室杂兴》@衣多藏之笥，食余积之囷。我享既有限，富亦岂胜贫。布裼本自温，笋蕨固已珍。君看梁伯鸶，寄食终其身。
宋-陆游-《书室杂兴》@老眼观细书，纷然黑花坠。不如袖手坐，嘿诵旧所记。但恨志弗强，编简颇失次。後身作书生，努力究此事。
宋-陆游-《书室杂兴》@学书五十年，其进不及寸。未能践绳墨，况敢说豪健。虽然亦有用，尚足博麤饭。开学教牛经，坐市写驴券。
宋-陆游-《书适》@畴昔花前醉放颠，即今不饮亦陶然。太平固自多遗老，独往何妨是斥仙。扶杖每观南亩饁，解衣时作北窗眠。人间贤俊方云集，我遇龙蛇岂厄年。
宋-陆游-《书适》@万事罢经营，悠然心太平。甘餐随日足，美睡等闲成。处处佳风月，人人好弟兄。神仙不须学，券内有长生。
宋-陆游-《书适》@老人去健羡，饭足便有余；此外一壼酒，荐以园中蔬，手种数畦花，时开一编书。近者苦足蹇，复营一柴车。时时访溪父，亦或游僧庐。上下山泽间，视身等禽鱼。既归则浩歌，幽抱亦少摅。一笑谓儿子；不须起犁锄。
宋-陆游-《书适》@细读养生主，长歌归去来。山僧借水品，溪父送琴材。病退稀求药，身闲日探梅。今宵喜无寐，岷下有书回。
宋-陆游-《书适》@架竹苫茅屋数椽，推开窗户即江天。微饥未遽愁长日，小疾何妨度厄年。孤鹤入秋偏警露，断山欲雨自生烟。囊中妙法君知否？买断清闲不用钱。
宋-陆游-《书适》@清和巷陌单衣後，绿润轩窗午饷余。曲曲素屏围倦枕，斜斜筠架阁残书。松阴坐石闲看鹤，山寺寻僧晚跨驴。此段家风君试看，京麈扑帽独何欤？
宋-陆游-《书适》@北崦千梢竹，东轩八尺床。遍行欣老健，熟睡领新凉。海石陈书几，陶诗贮药囊。时时一到眼，亦足傲羲皇。
宋-陆游-《书适》@老翁垂七十，其实似童儿。山果啼呼觅，乡傩喜笑随。群嬉累瓦塔，独立照盆池。更挟残书读，浑如上学时。
宋-陆游-《书适》@心清绝欲早，才薄去官多。月下时闲钓，云边每浩歌。野堂青草覆，山市白驴过。也有成功处，新降百万魔。
宋-陆游-《书适》@家食身无役，耆年力未衰。寓欢那待酒，随意或成诗。穷达元非我，冤亲竟是谁？惟嗟见事晚，枉却鬓边丝。
宋-陆游-《书叹》@人生如春蚕，作茧自缠裹，一朝眉羽成，钻破亦在我。少年不自珍，妄念然烈火，眼乱舞腰轻，心醉笑齿瑳。余龄幸早悟，世味无一可；但忆唤山僧，煎茶陈饼果。
宋-陆游-《书叹》@三代藏宝器，世守参河图。埋湮则已矣，可使列市区。文章有废兴，盖与治乱符。庆历嘉佑间，和气扇大炉。数公实主盟，浑灏配典谟。开辟始欧王，菑畲逮曾苏。大驾初渡江，中原皆避胡。吾犹及故老，清夜陪坐隅。论文有脉络，千古著不诬。俯仰四十年，绿发霜蓬枯。孤生尊所闻，秉节不敢渝。久幽士固有，速售理则无。世方乱珉玉，吾其老江湖！
宋-陆游-《书叹》@齐民困衣食，如疲马思秣。我欲达其情，疏远畏强聒。有司或苛取，兼并亦豪夺；正如横江纲，一举孰能脱！政本在养民，此论岂迂阔？我今虽退休，尝缀廷议末。明恩殊未报，敢自同衣褐？吾君不可负，愿治甚饥渴。
宋-陆游-《书叹》@高庙衣冠月出游，中原父老泪交流。诸公谁效回天力？散吏空怀恤纬忧。雨细渔庵晨举网，月明耕陇夜驱牛。神州克复知何日？北望飞蓬万里秋。
宋-陆游-《书叹》@世态秦欺楚，交情越视秦。宁教待羝乳，不耐望车尘。书积高围坐，花繁乱插巾。那须散人号，已是葛天民。
宋-陆游-《书叹》@多病文园苦滞留，时时浩叹揽貂裘。纵无夜雨何曾寐，不为秋风也自愁。今岁顿惊丝鬓改，此生难继锦江游。欲谈旧事无人共，日落鸦归又倚楼。
宋-陆游-《书叹》@髧髦承学绍兴前，历看人间七十年。扑满终归弃道侧，鸱夷犹得载车边。钓船夜泛吴江月，醉眼秋看楚泽天。造物未容书鬼录，残春又藉落花眠。
宋-陆游-《书叹》@尘甑炊畲粟，羸僮策蹇驴。自从行卷日，直至挂冠余。揣分元知止，求官实抱虚。园蔬幸无恙，父子日携锄。
宋-陆游-《书叹》@濩落非时用，栖迟送此生。只知求醉死，何惮得狂名。伏枥天涯老，吞舟海澨横。眼前交旧尽，有泪对谁倾！
宋-陆游-《书叹》@夜深青灯耿窗扉，老翁稚子穷相依。齑盐不给脱粟饭，布褐仅有悬鹑方，偶然得肉思共饱，吾儿苦让不忍违。儿饥读书到鸡唱，意虽甚壮气力微；可怜落笔渐健快，其奈瘦面无光辉！布衣儒生例骨立，纨裤市儿皆瓠肥。勿言学古徒自困，吾曹舍此将安归？作诗自宽亦慰汝，吟罢抚几频歔欷。
宋-陆游-《书叹》@无能自号痴须老，尚健人惊矍铄翁。未向松根藏病骨，尚寻花底醉春风。翩翩孤影如归鹤，冉冉流年付断蓬。曾谒高皇识隆准，伤心无复一人同！
宋-陆游-《书叹》@少年志欲扫胡尘，至老宁知不少伸！览镜已悲身潦倒，横戈空觉胆轮囷。生无鲍叔能知己，死有要离与卜邻。西望不须揩病眼，长安冠剑几番新。
宋-陆游-《书叹》@只道才高始不容，无才也堕骇机中！市朝回首已陈迹，日月催人成老翁。仗马自贪三品料，云鹏方驾九天风。今朝有喜君知否，拣得烟汀下钓筒。
宋-陆游-《书叹》@早得虚名翰墨林，谢归忽已岁时侵。春郊射雉朝盘马，秋院焚香夜弄琴。病酒闭门常兀兀，哦诗袖手久愔愔。浮沉不是忘经世，後有仁人识此心。
宋-陆游-《书叹》@世事纷纭汝所知，欣然领略尚何疑。穷居自是长年术，魔境常为定力资。人但与游无德怨，酒皆可醉略醇醨。兰亭宾主今何在？修竹依然似曩时。
宋-陆游-《书叹》@尺椽不改结茅初，薄粥犹艰卒岁储。猧子解迎门外客，狸奴知护案间书。深林闲数新添笋，小沼时观旧放鱼。自笑从来徒步惯，归休枉道是悬车。
宋-陆游-《书叹》@遗蝗出境乐秋成，多稼登场喜雨晴。暗笑衰翁不解事，犹怀万里玉关情。
宋-陆游-《书叹》@雨夜孤舟宿镜湖，秋声萧瑟满菰蒲。书生有泪无挥处，寻见祥符九域图。
宋-陆游-《书陶靖节桃源诗後》@寄奴谈笑取秦燕，愚智皆知晋鼎迁。独为桃源人作传，固应不仕义熙年。
宋-陆游-《书宛陵集後》@突过元和作，巍然独主盟。诸家义皆堕，此老话方行。赵璧连城价，隋珠照乘明。粗能窥梗概，亦足慰平生。
宋-陆游-《书文稿後》@上蔡牵黄犬，丹徒作布衣。苦言谁解听？临祸始知非。
宋-陆游-《书屋壁》@筑室镜湖滨，于今四十春。放生鱼自乐，施食鸟常驯。土润观锄药，灯清论养真。桃源处处有，不独武陵人。
宋-陆游-《书屋壁》@鸟道经行稳，巢居卧起宽。鹿衣裁短褐，龟屋制危冠。旧慕嵇中散，今师靖长官。蛟龙云雨上，未必胜泥蟠。
宋-陆游-《书喜》@莫谓家贫厌旧醅，一尊聊对桂花开。天菑已过无蝗孽，海舶初通有药材。剩借凉风吹醉颊，况逢急雨洗浮埃。入秋腰脚增强健，山麓从今日日来。
宋-陆游-《书喜》@雨足郊原正得晴，地绵万里尽春耕。阴阴阡陌桑麻暗，轧轧房栊机杼鸣。亭鼓不闻知盗息，社钱易歛庆秋成。天公不负书生眼，留向人间看太平。
宋-陆游-《书喜》@堪笑龟堂老更顽，天教白发看青山。家居禹庙兰亭路，诗在林逋魏野间。略计未尝三日醒，细推犹得半生闲。今年况展南湖面，朝借樵风暮可还。
宋-陆游-《书喜》@欹斜古屋枕江干，恩赐残骸许挂冠。杵臼有声聊足食，羊牛识路自归阑。不求客恕陶潜醉，肯受人怜范叔寒？儿辈渐还家暖热，预知灯火话团栾。
宋-陆游-《书喜》@宠辱元知不足惊，退居兀兀饯余生。冰鱼可钓羹材足，霜稻方登籴价平。邻媪已安诸子养，园丁初葺数椽成。乡闾喜事吾曹共，一醉宁辞洗破觥。
宋-陆游-《书喜》@乞得身归镜水滨，此生真作葛天民。眼明身健何妨老，饭白茶甘不觉贫。瓮酒又篘三斗熟，园花时报一枝新。挂冠更作黄冠计，多事常嫌贺季真。
宋-陆游-《书喜》@水际柴荆键不开，野人相觅漫敲推。寒鸦阵黑疑云过，老木声酣认雨来。酒价日低常得醉，官租时办不劳催。平生未省如今乐，却笑傍观误见哀。
宋-陆游-《书喜》@今年端的是丰穰，十里家家喜欲狂。俗美农夫知让畔，化行蚕妇不争桑。酒坊饮客朝成市，佛庙村伶夜作场。身是闲人新病愈，剩移霜菊待重阳。
宋-陆游-《书喜》@十月东吴草未枯，村村耕牧可成图。岁收俭薄虽中熟，民得蠲除已小苏。家塾竞延师教子，里门罕见吏徵租。老昏不记唐年事，试问元和有此无？
宋-陆游-《书喜》@已向烟霞著脚深，世间万事不关心。旧携鸦嘴供鉏药，新典鱼须用买琴。井上引藤初满架，池南移竹渐成阴。话行不必须今日，五百年间有赏音。
宋-陆游-《书喜》@满川秋获重赬肩，拾穗儿童拥道边。夜夜江村无吠犬，家家市步有新船。夺攘不复忧山越，安乐浑疑是地仙。惟有衰翁最知达，避胡犹记建炎年。
宋-陆游-《书兴》@占得溪山卜数椽，饱经世故气犹全。入门明月真堪友，满榻清风不用钱。便死也胜千百辈，少留更过二三年。湖桥酒美能来醉，一棹何妨作水仙。
宋-陆游-《书幸》@才薄无能役，穷途不意全。得书娱晚暮，遇药起沉绵。漂母能分食，偷儿肯恕毡。不知从此去，更度几流年？
宋-陆游-《书幸》@土盎常余菜，山庖不绝烟。罢医翻少疾，无术自长年。小舴烟波宅，闲身陆地仙。东窗最佳处，日对坐忘编。
宋-陆游-《书幸》@谋身从昔本迂疏，岂料余年却晏如。盘箸无时阙鲑菜，道途随事有舟车。故衣已敝月三浣，短发虽残日一梳。里巷浮沉亦何憾，见贤犹及渡江初。
宋-陆游-《书幸》@破屋颓垣鬼笑穷，暗中调护赖天公。频年得疾身犹健，百种无营饭不空。
宋-陆游-《书幸》@富贵不可为，祸机发须臾，贫贱不可为，饥寒死路衢。我亦贫贱者，死期幸少纾。春雨两耕犊，西畴破烟芜；秋风一钓舟，南浦宿菰蒲。辛勤异退之，亦复有屋庐。堂北凿明窗，可以陈琴书。文章不传世，自适亦有余。
宋-陆游-《书幸》@我身匪兕虎，岂是旷野物？生非洪水时，胡为在巢窟！向来三入朝，薄命不黔突，未尝识许史，况敢交平勃。沧波渺黏天，远逐轻鸥没。今年君恩厚，幸许赐骸骨。既逃申公钳，又异卞和刖。放怀歌呜呜，宁暇书咄咄？
宋-陆游-《书驿壁》@猿叫舖前雪欲作，鬼门关头路正恶。泥深三尺马蹄弱，霜厚一寸客衣薄。朝行过栈暮渡笮，夜投破驿火煜爚。人生但要无媿怍，万里窜身元不错。
宋-陆游-《书驿壁》@硖中山多甲天下，万嶂千峰通一罅。峒民无地习耕稼，射麋捕虎连昼夜。女儿薄命天不借，青灯独宿江边舍。黎明卖薪勿悲吒，女生岂有终不嫁。
宋-陆游-《书意》@帝命煌煌敕百神，方倾天汉洗胡尘。但须荆州一好汉，安用商山四老人。竹帛恐贻千古笑，江湖未媿百年身。此心欲与何人说？病足呻吟又过春。
宋-陆游-《书意》@万事马牛风，萧然破屋中。忍贫增力量，耐辱见神通。道进天魔散，心安客疾空。微言施鱼鸟，一一脱池笼。
宋-陆游-《书意》@屋漏徙我床，窗破补其罅。衣穿傲狐貉，食淡忘脍炙。人生老可哀，百事就衰谢。我喜在得归，味美如啖蔗。虽云茅茨陋，岂不贤传舍。儿能牧鸡豚，身自种桑柘。市垆酒易赊，邻厩驴可借。睡任门生嘲，醉无官长骂。见书眼先闭，惰嬾亦自赦。却後五百年，林间作佳话。
宋-陆游-《书意》@巢山远下湿，止酒谢中乾。麤得养生妙，孰能非意干？挂冠身始贵，屏药疾方安。自笑犹多事，时时把钓竿。
宋-陆游-《书意》@颔霜久矣不胜耘，残发今年白十分。忧国虽忘嫠妇纬，爱君敢进野人芹。床头酒滴空阶雨，炉面香横出岫云。已向人间齐物我，不教惊起白鸥群。
宋-陆游-《书意》@一鸣辄斥不鸣烹，祸福元知未易评。湖海凄凉身跌宕，杯觞豪举笔纵横。敢希二顷成高卧，但愿诸公致太平。波暖龙舟泝清汴，道边扶杖眼犹明。
宋-陆游-《书意》@疏慵久已卧郊扉，暂出人间辄免归。梵志放花常恨晚，士师分鹿又成非。平生旧学宁当负？同志良箴亦重违。说与吾儿勤念此，负禾勿恨露沾衣。
宋-陆游-《书意》@饮酒以散愁，服药以去病，区区赖外物，岂足语性命。清晨坐堂上，万事一袖手，愁病初无根，孰谓药与酒？掀髯笑嵇阮，举袂谢和缓，气住则神住，时至骨自换。
宋-陆游-《书意》@策蹇若华驷，歠漓如上尊。人皆可尧舜，身自有乾坤。逢客亦共语，无人还闭门。千年道术裂，谁复见全浑？
宋-陆游-《书意》@我本三生世外人，幻躯其实强冠巾。稍能闭户学种菜，时亦长歌行负薪。一醉却非身外事，百年终是冢中尘。君知梦境无根底，莫信人言想与因。
宋-陆游-《书意》@秋江菰菜喜新尝，盐酪亲调七箸香。但有长腰吴下米，岂须细肋大官羊。青衫昔悔尘中老，白发今宜静处藏。一事尚须深自咎，街头儿女识韩康。
宋-陆游-《书意》@整书拂几当闲嬉，时取曾孙竹马骑。故故小劳君会否？户枢流水即吾师。
宋-陆游-《书意》@病眼犹堪阅世人，难将雪鬓著乌巾。囊中钱尽罢沽酒，涧底雨寒愁束薪。老子那辞徙牛屋，痴人自喜拜车尘。穷通要是儿嬉事，嬾就山僧讲宿因。
宋-陆游-《书意》@解牛悟养生，牧羊知治民，通一万事毕，我每思古人。小园财三亩，手自蓻嘉木，先当培其根，又戒无欲速。老松卧涧底，千岁陵冰霜。我岂樗栎哉，但取无伐伤。
宋-陆游-《书意》@养生慕黄老，为治法唐虞。耆寿缘忧惧，危亡坐燕娱。大川宜利涉，蔓草戒难图。退士惟身虑，铭膺岂敢无！
宋-陆游-《书意》@人生只要常无事，忿欲纷纷喜见侵。赠子秘传安乐法：秋毫莫遣动吾心。
宋-陆游-《书意》@唐尧授人时，妙用均造化。我读七月诗，周室亦其亚。彼用治四海，我敛之一身。至理之所在，太山等微尘。链气以成真，岂复有它术。譬如尊六经，百氏当尽黜。
宋-陆游-《书意》@篱角绯桃落渐稀，晚风吹去点苔矶。挥金岂必如疏傅，二亩春秧也是归。
宋-陆游-《书意示子孙》@我阅人间久，深知理恶盈。孳孳训来裔，堇堇作儒生。仕勿卑曹掾，书才记姓名。茆茨不啻足，此外尽浮荣。
宋-陆游-《书忧》@时人应怪我何求，白尽从来未白头。磅礡昆仑三万里，不知何地可埋忧？
宋-陆游-《书雨》@仲冬候始寒，丙夜天正黑。雨来挟风助，吼击不遗力。声如拔高山，势若伐强国。初忧老柏折，遂恐石笋踣。乾坤本无心，百神各效职。蛟龙斗岁暮，豪横理莫测。农功幸已成，龙怒亦会息。屋漏何足言，袖手姑默默。
宋-陆游-《书寓舍壁》@天与痴顽不解愁，未埋病骨且闲游。山於拄杖横时看，路到芒鞋破处休。初拟烧丹住南岳，却因学剑客西州。秋风巾褐添萧爽，又作临邛十日留。
宋-陆游-《书寓舍壁》@落佩颓冠惯放慵，经旬寓馆古临邛。西偏取路横穿竹，北向开门倒看松。醉後蹇驴归薄暮，闲来支枕睡高舂。鹄鸣山谷曾游处，剩欲扶犁学老农。
宋-陆游-《书斋壁》@幅巾短褐野人装，洗尽黄尘早暮忙。地僻渔扉常隐翳，身闲灵府自清凉。雨中郁郁垣衣绿，涧底纤纤石发长。老惫只思眠蹋壁，一尊到手又成狂。
宋-陆游-《书斋壁》@烟水云山千万重，散人名号继吾宗。买雏养就冲霄鹤，拾子栽成偃盖松。父老年年同社酒，儿孙世世作春农。晚窗睡觉添幽事，卧听兰亭古寺钟。
宋-陆游-《书斋壁》@平生忧患苦萦缠，菱刺磨成芡实圜。天下不知谁竟是，古来惟有醉差贤。过堂未悟钟将衅，睨柱宁知璧偶全？自笑为农行没世，尚如惊雁落空弦。
宋-陆游-《书斋壁》@老病人扶气力微，阑干西角立斜晖。流年冉冉功名误，新冢累累故旧稀。仗马曾鸣宜永弃，牧抵虽乳敢言归？住庵活计无多子，只要筇枝与衲衣。
宋-陆游-《书斋壁》@落魄人间不记年，晚营茆栋镜湖边。室空惟是四壁立，面瘦渐生双颊颧。地僻门无残客到，岁丰路有醉人眠。君看朝市红尘闹，始信吾曹是地仙。
宋-陆游-《书枕屏》@西域兜罗被，南番笃耨香。惯眠三丈日，不识五更霜。
宋-陆游-《书枕屏》@心若冰将释，貌如儿未孩。青城上官叟，时入梦中来。
宋-陆游-《书枕屏》@甘菊缝为枕，疏梅画作屏。改诗眠未稳，闻雪醉初醒。
宋-陆游-《书枕屏》@星斗阑干晓，窗扉曨聪明。金门与茅店，一种是鸡声。
宋-陆游-《书直舍壁》@三黜媿公议，再来仍冷官。志无重奋发，身有转衰残。加饭支余息，添衣御早寒。归休应渐近，不是强心宽。
宋-陆游-《书直舍壁》@道山西下路，杳杳历重廊。地寂闻传漏，帘疏有断香。渠清水马健，屋老瓦松长。欲出重欹枕，无何觅故乡。
宋-陆游-《书志》@著书汗马牛，不如守道力；卖文取卿相，讵是儒者职。孔光岂不学，千载污简册。通塞本细事，于我奚失得？袁安卧空庐，亦度风雪夕；如何慕温饱，挠节不自惜！我突无炊烟，或至日中昃。小儿抱遗经，衣短两胫赤，吟诵何琅琅，声如出金石；掩卷语乃翁：圣有陈蔡厄。
宋-陆游-《书志》@往年出都门，誓墓志已决。况今蒲柳姿，俛仰及大耋。妻孥厌寒饿，邻里笑迂拙。悲歌行拾穗，幽愤卧啮雪。千岁埋松根，阴风荡空穴。肝心独不化，凝结变金铁，铸为上方剑，衅以佞臣血。匣藏武库中，出参髦头列。三尺粲星辰，万里静妖孽。君看此神奇，丑虏何足灭！
宋-陆游-《书志》@蓬矢桑弧射四方，岂知垂老卧江乡。读书虽复具只眼，贮酒其如无别肠！疋马扬鞭游鄠杜，扁舟捩柂上潇湘。自悲此志俱难豁，且复狂歌破夜长。
宋-陆游-《书志》@平生不喜作鹏抟，常伴寒螿语夜阑。一碗淖糜支日过，数椽破屋著身宽。衰残虽已叹垂白，忧患未容侵渥丹。後五百年吾话在，笑君虚坐几蒲团。
宋-陆游-《书志》@饮水萧然卧曲肱，桑村麦野醉腾腾。老身长子知无憾，泛宅浮家苦未能。南亩服劳胜乞食，腐儒垂死耻依僧。柴荆常闭斜阳里，剥啄虽闻亦嬾应。
宋-陆游-《书志示子聿》@误上蓬山亦已叨，所悲故里隔胥涛。还家未失屠羊业，报国元无汗马劳。载笔敢言宗史汉，闭门犹得读庄骚。小儿愿与翁偕隐，正恐声名未易逃。
宋-陆游-《疏篱》@数掩围柴荆，王维画不成。尤怜月中影，特地起诗情。
宋-陆游-《疏山东堂昼眠》@饭饱眼欲闭，心闭身自安。乐超六欲界，美过八珍盘。香缕萦檐断，松风逼枕寒。吾儿解原梦，为我转云团。
宋-陆游-《疏雨》@檐间秋雨时一滴，绝似汉嘉方响泉。不听此声三十载，梦回搔首一凄然。
宋-陆游-《舒悲》@嗜酒苦猖狂，畏人还龌龊。老病始悔叹，天下无此错。管葛逝已久，千古困俗学；扪虱论大计，使我思景略。中原失枝梧，胡尘暗河洛。天道远莫测，士气伏不作。煌煌东观书，无乃太寂寞。丈夫不徒死，可作一丘貉？岁晚计愈疏，抚事泪零落！
宋-陆游-《蔬饭》@春事已阑珊，山村未褪寒。笋生初入馔，荠老尚登盘。僧饭时分钵，园蔬不仰官。枯肠更禁搅，姑置密云团。
宋-陆游-《蔬圃》@蔬圃依山脚，渔扉并水涯。卧枝开野菊，残枿出秋茶。病骨知天色，羁怀感物华。余年有几许？且灌邵平瓜。
宋-陆游-《蔬圃》@山翁老学圃，自笑一何愚。硗瘠财三亩，勤劬赖两奴。正方畦画局，微润土融酥。翦辟荆榛尽，鉏犁磊块无。过沟横略彴，聚甓起浮屠。隙地成瓜援，余功及芋区。如丝细生菜，似鸭烂蒸壶。此事今真办，东归不为鲈。
宋-陆游-《蔬圃绝句》@拟种芜菁已是迟，晚菘早韭恰当时。老夫要作斋盂备，乞得青秧趁雨移。
宋-陆游-《蔬圃绝句》@百钱薪买绿蓑衣，不羡黄金带十围。枯柳坡头风雨急，凭谁画我荷鉏归？
宋-陆游-《蔬圃绝句》@青青蔬甲早寒天，想像登盘已堕涎。更欲鉏畦向东去，园丁来报竹行鞭。
宋-陆游-《蔬圃绝句》@瓦叠浮屠盆作池，池边红蓼两三枝。贪看忘却还家饭，恰似儿童放学时。
宋-陆游-《蔬圃绝句》@小桥只在槿篱东，沟水穿篱曲折通。烟雨空蒙最堪乐，从教打湿败天公。
宋-陆游-《蔬圃绝句》@冲雨冲风不怕寒，晚来日出短蓑乾。遶畦拾块真为乐，莫作陶公运甓看。
宋-陆游-《蔬圃绝句》@嬾随年少爱花狂，且伴群儿斗草忙。行遍山南山北路，归时新月浸横塘。
宋-陆游-《蔬食》@墙阴春荠老，笋蕨正登盘。野饁元无妇，村醅不属官。何由取熊掌？幸免买猪肝。犹胜烦秦相，绨袍闵一寒。
宋-陆游-《蔬食》@今年彻底贫，不复具一肉；日高对空案，肠鸣转车轴。春荠忽已花，老笋欲成竹；平生饭蔬食，至此亦不足。孰知读书却少进，忍饥对客谈尧舜。但令此道粗有传，深山饿死吾何恨！
宋-陆游-《蔬食》@肉食从来意自疑，斋盂况与病相宜。老羝昔作春蔬祟，断稿今无晚钓诗。陌上烟苕谁采采？墙阴风叶正离离。人生饥饱初何校，一斛槟榔笑汝痴。
宋-陆游-《蔬食戏书》@新津韭黄天下无，色如鹅黄三尺余；东门彘肉更奇绝，肥美不减胡羊酥。贵珍讵敢杂常馔，桂炊薏米圆比珠。还吴此味那复有，日饭脱粟焚枯鱼。人生口腹何足道，往往坐役七尺躯。膻荤从今一扫除，夜煮白石笺阴符。
宋-陆游-《暑行憩新都驿》@细细黄花落古槐，江皋不雨转轻雷。长空鸟破苍烟去，落日人从绿野来。散策意行寻水石，脱巾高卧避氛埃。羁游未羡端居乐，看月房湖又一回。
宋-陆游-《暑夜》@毒暑弥三伏，微凉起二更。月窗风竹乱，烟渚露荷倾。寂寞借书读，清羸扶杖行。无功耗官廪，太息负平生。
宋-陆游-《暑夜泛舟》@暑气方然一鼎汤，聊呼艇子夜追凉。微风忽起发根冷，阙月初升林影长。渐近场中闻笑语，却从堤外看帆樯。超然自适君知否？身世从来付两忘。
宋-陆游-《暑夜泛舟》@烈暑元知不可逃，天将清夜付吾曹。小舟行处浦风急，健鹘归时山月高。愚智极知均腐骨，利名何啻一秋毫。等闲分得吴松水。安用并州快翦刀！
宋-陆游-《暑雨》@欲雨未雨雷车奔，欲睡不睡人思昏。蛮童正报煮茶熟，忽有野僧来叩门。
宋-陆游-《暑雨》@草茂水长蛙群鸣，洼深路壤人断行。故侯老退守瓜垄，翠蔓黄花偏眼明。
宋-陆游-《暑中北窗昼卧有作》@御疾如治河，但当导之东，下流既有归，自然行地中。养生如蓺木，培植要得宜，常使无夭伤，自有干云时。我少本多疾，屡亦频危殆，皇天实相之，警告意有在。中年弃嗜欲，晚岁节饮食，中坚却外慕，魔盛有定力。死生虽天命，人事常相参，茫茫九衢中，百祸起一贪。郊虚暑雨余，巾堕脚不袜。高卧北窗凉，超然寄疏豁。
宋-陆游-《暑中久不把酒盆池千叶白莲忽开一枝欣然小酌》@千叶芙蕖白玉肤，一樽沆瀣碧琳腴。极知俱出氛埃外，我亦秋风山泽臞。
宋-陆游-《暑中自遣》@名山处处得幽寻，破砚时时出苦吟。上药和平无近效，古诗简淡有遗音。苏门隐去闻孤啸，栗里归来弄素琴。尚恐俗尘除未尽，每思雪夜宿东林。
宋-陆游-《鼠败书》@云归雨亦止，鸦起窗既白。秋宵未为永，不寐如岁隔。平明亟不榻，亦未暇冠帻，检校案上书，狼藉鼠啮迹。食箪与果笾，攘取初不责，侈然敢四出，乃至暴方册。坐令汉箧亡，不减秦火厄。向能畜一猫，狡穴讵弗获？缄縢又荡然，追咎亦何益。惰偷当自戒，鼠辈安足磔。
宋-陆游-《鼠屡败吾书偶得狸奴捕杀无虚日群鼠几空为赋》@服役无人自炷香，狸奴乃肯伴禅房。书眠共藉床敷暖，夜坐同闻漏鼓长。贾勇遂能空鼠穴，策勋何止履胡肠。鱼餮虽薄真无媿，不向花间捕蝶忙。
宋-陆游-《蜀汉》@蜀汉崎岖外，江湖莽苍中。冷官家世事，独立古人风。已老学犹力，久穷诗未工。悠悠千载後，此意与谁同？
宋-陆游-《蜀汉》@忆昔遨游蜀汉间，駸駸五十尚朱颜。呼鹰雪闇天回路，采药云迷御爱山。旧事已无人共说，征途犹与梦相关。夕阳不觉凭阑久，待得林鸦接翅还。
宋-陆游-《蜀酒歌》@汉州鹅黄鸾凤雏，不騺不搏德有余；眉州玻璃天马驹，出门已无万里涂。病夫少年梦清都，曾赐虚皇碧琳腴，文德殿门晨奏书，归局黄封罗百壶。十年流落狂不除，遍走人间寻酒垆，青丝玉瓶到处酤，鹅黄玻璃一滴无。安得豪士致连车，倒瓶不用杯与盂，琵琶如雷聒坐隅，不愁渴死老相如。
宋-陆游-《蜀僧宗杰来乞诗三日不去作长句送之》@看遍东南数十州，寄船却泝蜀江秋。孤云两角山亡恙，斗米三钱路不忧。万里得诗长揖去，它年挈笠再来不？放翁烂醉寻常事，莫笑黄花插满头。
宋-陆游-《蜀使归寄青城上官道人》@轻别青城十二年，至今客枕梦林泉。一杯松屑斋前进，两卷丹经肘後传。欲与公为尘外侣，几时身上峡中船？世间牛蚁何劳问，输与云窗一粲然。
宋-陆游-《蜀苑赏梅》@十里温香扑马来，江头还见去年梅。喜开剩欲邀明月，愁落先教扫绿苔。跌宕放翁新醉墨，凄凉废苑旧歌台。盛衰自古无穷事，莫向昆明叹劫灰。
宋-陆游-《蜀州大阅》@晓束戎衣一怅然，五年奔走遍穷边。平生亭障休兵日，惨澹风云阅武天。戍陇旧游真一梦，渡辽奇事付他年。刘琨晚抱闻鸡恨，安得英雄共著鞭！
宋-陆游-《术家言予今岁畏四孟月而秋尤甚自初秋小疾屡》@一生强半卧穷阎，粝饭藜羹似蜜甜。耄齿觉衰嗟已晚，孟秋属疾信如占。危途本自难安步，恶石何妨更痛砭。坚忍莫为秋雨叹，牵萝犹足补茅苫。
宋-陆游-《戍卒说沉黎事有感》@亭障曾无阅岁宁，频闻夷落犯王灵。孤城月落冤魂哭，百里风吹战血腥。瘴重厌看茅叶赤，春残不放柳条青。焦头烂额知何补，弭患从来贵未形。
宋-陆游-《述悲》@屏居不出门，终岁袖手坐；但怪意气衰，那觉日月过。故人为冢丘，老伴余几个？天高鬼神恶，回夭夷齐饿。遗魂一零落，岂复闻楚些？且当醉浊醪，吾梦行亦破。
宋-陆游-《述感》@断简承孤学，穷阎负壮心。方忧一齿落，何止二毛侵。买地开幽圃，招僧理废琴。浮生祗如此，感慨不须深。
宋-陆游-《述怀》@宦游轻用不赀身，歛退今为省事人。唾俟面乾元不校，羹忧手烂更谁嗔？时分邻瓮双瓶绿，永谢官仓五斗陈。最好暮秋溪上路，柴门月色向人新。
宋-陆游-《述怀》@尺寸虽无补县官，此心炯炯实如丹。羯胡未灭敢爱死？尊酒在前终鲜欢。亚父抱忠撞玉斗，虞人守节待皮冠。纵言老病摧颓甚，壮气犹凭後代看。
宋-陆游-《述怀》@情怀犹是昔年人，岂料侵寻八十身。灯下看书方觉老，花前阙酒始知贫。玉非鼠朴何劳辨，鱼与熊蹯各自珍。万事回头已陈迹，为君一笑落纱巾。
宋-陆游-《述怀》@谤誉纷纷笑杀侬，此身本自等虚空。大鹏境界纤尘里，旷劫年光掣电中。翻动烟霞长鑱在，招呼风月一尊同。是凡是圣谁能测，试问西邻织屦翁。
宋-陆游-《述闲》@披衣按摩罢，据榻欠伸余。香暖翻心字，茶凝出草书。客稀门每闭，意闷发重梳。赖有盆山树，幽情得少摅。
宋-陆游-《述野人语》@白米乾薪好井泉，甘餐美睡若登仙。从来不惯尝盐酪，席下何须有一钱？
宋-陆游-《述野人语》@重重大布敌风霜，篱外桑阴五月凉。软饭一盂千万足，那知世有郭汾阳。
宋-陆游-《述意》@忧患无穷生有涯，惟须百事屏纷华。人谁敢侮修身士，天不能穷力穑家。频唤老僧同夜粥，间从邻叟试秋茶。结茅林下从来事，瓦屋三间已太奢。
宋-陆游-《述志》@椎牛酾酒千人帐，破浪凌风万斛船。常恨书生无此快，一生低首短檠前。
宋-陆游-《述志》@新丰买酒慰无聊，冲雪骑驴上濿桥。罴老尚堪吞?子，松风何至羡山苗？
宋-陆游-《数日不出门偶赋》@衰甚身如作茧蚕，经旬不省出茅庵。老僧遣信分茶串，隐士敲门致酒甔。看鹤松阴赏高洁，疏泉石罅得清甘。地偏心远无车马，赖有吾儿与剧谈。
宋-陆游-《数日不出门偶赋》@十二年来一日同，饭蔬略似诵经翁。居家不拟依邻富，报国惟思祝岁丰。冰涧乍通寒溜碧，兰丛新放露芽红。闲门万化俱观尽，那用瞿昙更说空。
宋-陆游-《数日不出门偶赋》@湖上蜗庐仅自容，寸怀无奈百忧攻。补衣未竟迫秋露，待饭不来闻午钟。稚子挟书勤质问，邻翁释耒间过从。今朝一笑君知否，满瓮新醅粥面醲。
宋-陆游-《数日不作诗》@吾诗郁不发，孤寂奈愁何！偶尔得一语，快如疏九河。黄流舞活荡，白雨助滂沱。门外无来客，花前自浩歌。
宋-陆游-《数日寒顿减颇有春意感怀赋短歌》@微阴寒不力，破腊春暗动。林梢报梅白，水际闻鸟哢。羁鸿渐整翮，一一劳目送。应怜飞蓬客，犹作浣花梦。平生江淮间，裘马事豪纵。岂知老畏死，斋钵受蔬供。忍馋每自笑，小饮未敢痛。何以慰寂寥，卧听压春瓮。
宋-陆游-《数日秋气已深清坐无酒戏题长句》@渐近重阳天气嘉，数椽茆竹淡生涯。山童拥篲扫黄叶，邻女傍篱收碧花。避俗要生轮四角，出门何啻路三叉。晚窗酒尽无多叹，试问前村好事家。
宋-陆游-《数日诉牒苦多惫甚戏作》@江南五月暑犹薄，梅子正黄风雨恶。庭中讼獠不贷人，急甚常如虎遭缚，空斋鼠迹留几尘，赋诗饮酒疑前身。脱归径卧与壁语，敢恨无人问良苦。
宋-陆游-《数日暄妍颇有春意予闲居无日不出游戏作》@小春花蕾索春饶，已有暄风入紫貂。村路雨晴鸠妇喜，射场草绿雉媒娇。苑边结客飞金勒，楼上谁家弄玉箫。莫怪夕阳归独后，早梅唤我度溪桥。
宋-陆游-《衰病》@衰病集余日，推移成老翁。衡门隐者趣，大布古人风。几枝呻吟里，山川莽苍中。从来世缘薄，不是坐诗穷。
宋-陆游-《衰病》@衰病龙锺已要扶，谁怜犹作折腰趋。世无鲁国真男子，心忆高阳旧酒徒。万里秋风吹鬓发，百年世事叹头颅。桐江久客无奇句，孤负君王乞左符。
宋-陆游-《衰病》@衰病不浪出，闭门烟雨中。苇花添絮暖，葑火试炉红。仕宦螘窠梦，功名马耳风。山翁但更事，人看作神通。
宋-陆游-《衰病》@病除犹老健，雨止得冬晴。觅句嗟心在，钞书试眼明。朝寒添布褐，晚步出柴荆。外慕终无益，儿曹且力耕。
宋-陆游-《衰病不复能剧饮而多不见察戏作此诗》@平生不持面看人，宁作五湖云水身。忍穷闭门岂自苦，是中有味敌八珍。酒杯潋灩鼓吹作，我自悲吒人自乐。更阑坐睡不得去，如鹰在韝虎遭缚。丈夫欢乐自有时，遇酒先怯非予衰。万骑击胡青海岸，此时意气令君看。
宋-陆游-《衰病有感》@衰与病相乘，山房冷欲冰。在家元是客，有发亦如僧。愁绝穷秋雨，情亲独夜灯。西邻有甘井，聊得曲吾肱。
宋-陆游-《衰病有感》@倦枕先鸡觉，寒汀伴雁孤。寂寥谁省录，衰疾且枝梧。鹤骨秋添瘦，龟肠夜自呼。盖棺吾事定，未敢泣穷途。
宋-陆游-《衰病有感》@羁宦一周星，归如化鹤丁。灰心成寂寂，霜鬓失青青。小智空自贵，大愚元不灵。客来应绝倒，扶病讲丹经。
宋-陆游-《衰疾》@衰疾怜新鬼，狂豪尚故吾。棋常先客著，行不许儿扶。砚润闲蟾滴，香残冷鸭炉。自怜风味在，尚欲泛江湖。
宋-陆游-《衰疾》@衰疾犹能饭一箪，蓴丝菰首亦加餐。旧叨刻印俄销印，老媿弹冠亟挂冠。自怪嵇康如许嬾，人怜范叔不胜寒。得钱剩买青芒屦，采药名山兴未阑。
宋-陆游-《衰疾》@衰疾支离负圣时，犹能采菊傍东篱。捉衿见肘贫无敌，耸膊成山瘦可知。百岁光阴半归酒，一生事业略存诗。不妨举世无同志，会有方来可与期。
宋-陆游-《衰甚书感》@发残不胜冠，齿堕欲废嚼；譬如亭皋木，秋至叶自落。岂惟形骸变，意气已非昨。床隅倚拄杖，壁上挂双屩，经旬不出户，薄饭羹藜藿。居然远霜露，因得养腰脚。年衰固应死，延促未可度。人之生实难，寿终固为乐。开卷思千载，阅世等六博。志士有蹈海，儒生亦投阁。何如酿浊醪，遇兴时独酌？半酣望青天，万事付一噱。
宋-陆游-《衰叹》@十年三堕齿，久矣叹吾衰。亹亹循天理，兢兢到死时。穷空颜子巷，勤苦董生帷。道远余生趣，常忧日影移。
宋-陆游-《双柏》@双柏屹相向，刚严如巨人。龙呤风雨夕，山立雪霜晨。阅世易成古。刳心不复春。扶颠要力量，岁晚莫全身。
宋-陆游-《双蝶》@庭草何离离，清晨露犹湿。草头两黄蝶，为我小伫立。秋光亦已晚，行见霜霰集。方春不尽狂，汝悔尚何及！吾生更堪笑，去日如电急。功名竟何在？惆怅剑锋涩。
宋-陆游-《双流旅舍》@孤市人稀冷欲冰，昏昏一盏店家灯。开门拂榻便酣寝，我是江南行脚僧。
宋-陆游-《双流旅舍》@西风黄叶满江村，瘦马来穿渡口云。动地传呼逢醉尉，谁何禁杀故将军！
宋-陆游-《双流旅舍》@每因髀肉叹身闲，聊欲勤劳鞍马间。黑黄旗端未免，会冲风雪出榆关。
宋-陆游-《双桥道中寒甚》@裂面霜风快似镰，重重裘裤晚仍添。梅当官道香撩客，山逼篮舆翠入帘。男子坐为衣食役，年光常向道途淹。古来共说还家乐，岂独全躯畏楚钳。
宋-陆游-《双清堂夜赋》@陆子病少间，独卧溪上堂。人静鱼自跃，风定荷更香。素月行中天，流萤失孤光。归鸟飞有声，度此十里塘。嗟我独何事，迟暮客异乡。太息搔短发，起视夜未央。
宋-陆游-《双清堂醉卧》@客里逢秋醉似泥，空堂独卧意凄迷。乱号庭树西风急，斜挂城楼北斗低。末路敢贪请鹤料，微官久厌驾鸡栖。平生玉局经行地，拟乞冰衔隐剡溪。
宋-陆游-《双松》@东冈夭矫两苍龙，千尺蟠空黛色浓。六十余年松若此，谁知我更老於松！
宋-陆游-《双溪道中》@晓出筰桥门，天低日未暾。绿陂寒淡淡，白雾远昏昏。古路乱车辙，行人惊雁群。征涂不须厌，蓬转本无根。
宋-陆游-《霜草》@入冬已两旬，泽国霜始霣。可怜青青草，一夕生意尽。嗟予蒲柳姿，去日若飞隼。草衰有复荣，我发宁再鬒？微官虽置散，束带终自悯。渐退用妇言，千载付一哂。
宋-陆游-《霜风》@霜风近海夜飕飕，敢效庸人念褐裘。关吏虽通西域贡，王师犹护北平秋。黄旗驰奏有三捷，金印酬功多列侯。愿补颜行身已老，区区畎亩亦私忧。
宋-陆游-《霜风》@十月霜风吼屋边，布裘未办一铢绵。岂惟饥索邻僧米，真是寒无坐客毡。身老啸歌悲永夜，家贫撑拄过凶年。丈夫经此宁非福，破涕灯前一粲然。
宋-陆游-《霜寒》@霜重晨檐滴，薪乾夜焙温。老惟便布褐，病不出柴门。瓶里梅花堕，窗间鹊语喧。闲人信无事，午睡到黄昏。
宋-陆游-《霜寒不能出户偶书》@垂老仍多病，浓霜得快晴。犹能挼菊醉，但负探梅行。篝火烘裘暖，油窗泼眼明。小儿殊可喜，和我读书声。
宋-陆游-《霜降前四日颇寒》@草木初黄落，风云屡阖开。儿童锄麦罢，邻里赛神回。鹰击喜霜近，鹳鸣知雨来。盛衰君勿叹，已有复燃灰。
宋-陆游-《霜冷》@梅花消息动江边，渐见新春换故年。莫道孤翁心似铁，夜来霜冷透青毡。
宋-陆游-《霜晴》@万瓦新霜白，一窗朝日晴。破裘身亦暖，细字眼犹明。耄喜谵谆语，衰常踸踔行。登封书不草，力穑报时平。
宋-陆游-《霜天晚兴》@薄霜门巷不胜清，小立湖边夕照明。红颗带芒收晚稻，绿苞和叶摘新橙。闲评琴价留僧话，静听松声领鹤行。壮志消磨浑欲尽，西风莫动玉关情。
宋-陆游-《霜天杂兴》@枫业全丹槲叶黄，江城残角伴斜阳。琴书自足闲中乐，天地能容醉後狂。老死山林初不憾，梦游河渭独难忘。谷城黄石今安在？取履犹思效子房。
宋-陆游-《霜天杂兴》@万鼓风声吼屋边，老人裘裤旋装绵。晨梳堕发知衰甚，夜枕闻鸡尚慨然。身後文章空饱蠹，眼前交旧半沉泉。饭蔬饮水平生惯，耻向天公更乞怜。
宋-陆游-《霜晓》@霜有连甍白，林无一叶青。纸衾围栗烈，风响送东丁。酒尽尊余滴，灰深火拨星。蓬窗了无事，默坐养黄庭。
宋-陆游-《霜晓肩舆行湖上》@去去出柴关，巾车古陌间。晨霜染丹叶，宿雾淡青山。登览身犹健，歌呼酒每悭。殷勤镜湖水，聊为照衰颜。
宋-陆游-《霜夜》@梅花欲动梦魂狂，橙子闲搓指爪香。莫怪草堂清到骨，一梳残月伴新霜。
宋-陆游-《霜夜》@月淡霜清夜漏迟，疏钟杳杳度南陂。灯残有恨欲谁语，鸡老无声如我衰。使入蜀川方在道，书传淮浦定何时？艾为可遣闲愁得？独拥寒炉爇豆萁。
宋-陆游-《霜夜》@黄甘磊落围三寸，赤蟹轮囷可一斤。更唤东阳麴道士，与君霜夜策奇勋。
宋-陆游-《霜夜》@土床纸帐卧幽寂，枕上细听城上更。榾柮烧残地炉冷，喔咿声断天窗明。风霜欲透草茨屋，盐酪不下荠糁羹。犹恨扶犁老无力，向来枉是请躬耕。
宋-陆游-《霜夜》@澹月窥窗似有情，更堪梅影向人横。放翁不受天魔恼，独拥青毡睡到明。
宋-陆游-《霜月》@枯草霜花白，寒窗月影新。惊鸦时绕树，吠犬远随人。出仕谗销骨，归耕病满身。世间输坏衲，切莫劝冠巾。
宋-陆游-《谁家无泉源》@泉声百步闻，泉脉高下通，潺湲乱云外，屈曲明月中。八月稻登场，引之作机舂，羡流灌蔬畦，全家饱芥菘。洗沐及澣濯，蚤暮靡不供。斗水百忧宽，悲哉杜陵翁！
宋-陆游-《水村》@家住烟波似画图，残年不复叹头颅。深深竹坞见萤度，翳翳菰丛闻鸟呼。十里笳声上云汉，一空星影落陂湖。天公著我非无地，却悔从来错怪渠。
宋-陆游-《水村曲》@山村今年晚禾旱，奏下民租蠲太半；水村雨足米狼戾，也放三分慰民意。看榜归来迭歌舞，共喜清平好官府。老翁犹记军兴时，汝辈少年那得知！
宋-陆游-《水亭》@日淡暑犹薄，雨余风更清。翛然水亭立，试此葛衣轻。晒粉怜孤蝶，穿枝喜晚莺。谁知簿书里，也复得吾生！
宋-陆游-《水亭》@水亭不受俗尘侵，葛帐筠床弄素琴。一片风光谁画得：红蜻蜓点绿荷心。
宋-陆游-《水亭》@莫道山翁老病侵，静中理得旧传琴。朝来有喜君知否：雨展芭蕉二尺心。
宋-陆游-《水亭独酌十二韵》@清风扫郁蒸，爽气生户牖，客中淡无事，翛然一杯酒。书生拙自料，事业期不朽；少年忝朝迹，蹭蹬今白首。历观千载事，和戎固尝有。定襄五原间，乃可画地守。神州在何许，东巡已去久。煌煌一统业，谟训其可负？荆楚多剑客，宣润富弩手，孰能用其长，坐使老农亩。讲武幸长杨，劳军临细柳，中兴望圣时，未死得见否？
宋-陆游-《水亭偶题》@凉榭闲拈玉笛吹，十年疏放负明时。沟中木断谁曾问，空里蓬征自不知。金井梧桐生昼寂，绿池苹藻弄风漪。人生行乐从来事，此理何须更细推。
宋-陆游-《水亭晚眺》@暑雨初晴浦面宽，水亭景物卷帘看。联舟作阵围鱼队，屈竹成篱护芡盘。四海诸公半丘垄，百年几夕倚阑干？日沈未用匆匆去，待挽银河濯肺肝。
宋-陆游-《水亭有怀》@渔村把酒对丹枫，水驿凭轩送去鸿。道路半年行不到，江山万里看无穷。故人草诏九天上，老子题诗三峡中。笑谓毛锥可无恨，书生处处与卿同。
宋-陆游-《水乡泛舟》@终朝流汗浃衣褠，怅望何时枕簟秋？作雨未成徒益热，举杯不醉更添愁。悲歌易水轻燕侠，对泣新亭笑楚囚。别有生涯君会否，烟波无际弄孤舟？
宋-陆游-《水乡泛舟》@赤日黄尘不自聊，泛溪且用沃枯焦。隔林犬吠村墟近，掠面风来酒力消。远火微茫知夜绩，长歌断续认归樵。扁舟不尽凌风兴，郤著青鞋踏野桥。
宋-陆游-《睡》@纸帐青毡暖有余，昏昏信脚到华胥。冻醪有力勤推挽，春茗无端苦破除。半熟拥衾闻急雨，乍回推枕觅残书。个中得意君知否？万户生封未必如。
宋-陆游-《睡觉》@白日悠悠喜意平，梦中历历觉魂清。觉时不落晨鸡後，静待天窗一点明。
宋-陆游-《睡觉闻儿子读书》@梦回闻汝读书声，如听箫韶奏九成。且要沉酣向文史，未须辛苦慕功名。人人本性初何欠，字字微言要力行。老病自怜难预此，夜窗常负短灯檠。
宋-陆游-《睡觉作》@世言黄帝华胥境，千古蓁荒孰再游？但解消摇化蝴蝶，不须富贵慕蚍蜉。
宋-陆游-《睡觉作》@邯郸梦事岂关身？未熟黄粱迹已陈。输与乌衣老铃下，日中睡觉一颦伸。
宋-陆游-《睡起》@不恨无人到野堂，惟将美睡答年光。风经荷叶翻翻绿，雨湿松枝细细香。薄俗空成士龙笑，长歌未尽接舆狂。掬泉弄石翛然晚，又得今年一夏凉。
宋-陆游-《睡起》@风约飞花满曲廊，萧然无客共焚香。瓮醅力重初投枕，鼻鼾声豪已撼床。栩栩梦游心自适，昏昏起坐日方长。静凭一几吾何恨，笑杀穿帘燕子忙。
宋-陆游-《睡起》@老怯年华速，闲知昼漏长。已回酣枕梦，未过古匜香。洗面宫眉绿，开茶带胯方。山家风味在，虽病意差强。
宋-陆游-《睡起》@闲身喜午睡，睡起日犹早。茂竹青入檐，幽花红出草。苔钱亦满砌，护惜不忍扫。宦情本自疏，此地可忘老。
宋-陆游-《睡起》@深闭重门谢簿书，日长添得睡工夫。水纹竹簟凉如洗，云碧纱幮薄欲无。半吐山榴看著子，新来梁燕见将雏。梦回茗碗聊须把，自扫桐阴置瓦炉。
宋-陆游-《睡起》@虚堂四檐竹修修，朱夏正午如高秋。八尺风漪云碧裯，一榻宽如禹九州。屈信展转俱自由，息以两踵无与喉。世方窘若鱼吞钩，我独超然鹰脱韝。一物不向灵台留，非睡非觉以神游。青城紫阁多朋俦，相逢握手笑不休。
宋-陆游-《睡起》@睡味清酣鼻息轻，碧幮文簟喜凉生。片云过处失帘影，急雨来时闻瓦声。索虏尚凭三辅险，散关未下九天兵。白头漫倚诗豪在，手掣鲸鱼意未平。
宋-陆游-《睡起》@睡起披衣弄素琴，房栊槐柳绿成阴。春残鵹鵊如多恨，雨恶酴醾欲不禁。羸病强行常踸踔，戆愚多虑每噫喑。行年九十犹赊死，谁测高高厚厚心！
宋-陆游-《睡起》@睡起伥伥扇嬾摇，枕痕著面未全消。山丹石竹俱零落，孤蝶飞来伴寂寥。
宋-陆游-《睡起》@薄萄换叶欲成阴，岁月催人感慨深。安得门前无俗客，岸巾临水听蝉吟。
宋-陆游-《睡起见杨花满庭偶书》@断香袅袅傍窗纱，睡起瞢腾日未斜。堪叹一春风雨恶，今年四月见杨花。
宋-陆游-《睡起遣怀》@百事不能能荷锄，不锄菜畦锄芋区；身存那用十年相，陂壤且为凶岁储。百事不学学作诗，不作白紵作竹枝；黄陵庙前风浪恶，青衣渡口行人悲。老病闭门常愦愦，芋不复锄诗亦废；客来剥啄唤不应，一味人间占闲退。今朝一日三倒床，叹息春昼如年长。摩挲困睫喜汤熟，小瓶自拆山茶香。
宋-陆游-《睡起试茶》@笛材细织含风漪，蝉翼新裁云碧帷。端溪砚璞斲作枕，素屏画出月堕空江时。朱栏碧甃玉色井，自候银缾试蒙顶。门前剥啄不嫌渠，但恨此味无人领。
宋-陆游-《睡起书触目》@压架藤花重，团枝杏子稠。渴蜂窥砚水，弱燕集帘钩。入夏暑犹薄，投闲身自由。午窗初睡起，幽兴付茶瓯。
宋-陆游-《睡起书事》@京华豪饮酹千锺，濯锦江边怯酒浓。烈士壮心虽未减，狂奴故态有谁容？折梅著句聊排闷，闭户焚香剩放慵。午枕如雷君莫怪，西风吹梦过吴松。
宋-陆游-《睡起行至门外有赋》@窗黑停书课，屏深养病眸。雨声工破睡，酒力不禁愁。兀兀披衣起，昏昏曳杖游。柴荆晚未闭，隔水数归牛。
宋-陆游-《睡起已亭午终日凉甚有赋》@饭罢颓然付一床，旷怀真足傲羲皇。松棚尽日常如暮，荷沼无风亦自香。倚杖月生人影瘦，岸巾露透发根凉。颇闻王旅徂征近，敷水条山兴已狂。
宋-陆游-《睡起至园中》@春风忽已遍天涯，老子犹能领物华。浅碧细倾家酿酒，小红初试手栽花。野人易与输肝肺，俗语谁能挂齿牙？更欲世间同省事，勾回蚁战放蜂衙。
宋-陆游-《睡起至园中》@欲挂衣冠万事轻，不妨小住向山城。绿尊耐久常相伴，雪鬓才生便放行。拂枕时时觅幽梦，倚阑日日听新莺。夕阳更有欣然处，来看青郊雨後耕。
宋-陆游-《睡起作帖数行》@睡余得清风，起坐傍书几；日长谁语言，赖此管城子。欣然共游戏，一笑我忘尔。群鸿偶下集，但怪惊不起。古来翰墨事，著意更可鄙。跌宕三十年，一日造此理。不知笔在手，而况字落纸。三叫投纱巾，作歌识吾喜。
宋-陆游-《睡乡》@有酒君勿啜，入肠作戈矛；有书君勿观，到眼生君愁。不如睡乡去，万事风马牛。郊墟无来客，风雨送暮秋。苔甃虫唧唧，霜林叶飕飕。是时一枕睡，不博万户侯。斗帐裁青毡，重衾拥黄紬，华山希夷翁，千载可与游。
宋-陆游-《舜庙怀古》@云断苍梧竟不归，江边古庙锁朱扉。山川不为兴亡改，风月应怜感慨非。孤枕有时莺唤梦，斜风无赖客添衣。千年回首消磨尽，输与渔舟送落晖。
宋-陆游-《思北邻韩二翁西邻因庵主南邻章老秀才》@韩翁生不识官府，半醉长歌老烟浦。因师老乃学长斋，白饭青蔬自炊煮。二君要是可喜人，未尝一语欺其邻。有过无过姑置之，後生孰能如此真？
宋-陆游-《思北邻韩二翁西邻因庵主南邻章老秀才》@乡闾耆宿非复前，老章病死今三年。朝来出门为太息，不见此翁催社钱。我比翁虽差识字，向来推择尝为吏，事功自计无一毫，尚不如翁终日醉。
宋-陆游-《思故庐》@平生一束书，不为屋庐计。微官寄邮传，俯仰阅半世。草堂白云边，日夜长松桂。柴门入幽梦，落日乱蝉嘒。宦游有何好，海角愁瘴疠。拂衣便可耳，勿使老春荠。
宋-陆游-《思故山》@千金不须买画图，听我长歌歌镜湖。湖山奇丽说不尽，且复为子陈吾庐。柳姑庙前鱼作市，道士庄畔菱为租。一弯画桥出林薄，两岸红蓼连菰蒲。陂南陂北鸦阵黑，舍东舍西枫叶赤。正当九月十月时，放翁艇子无时出。船头一束书，船後一壶酒，新钓紫鳜鱼，旋洗白莲耦。从渠贵人食万钱，放翁痴腹常便便暮归稚子迎我笑，遥指一抹西村烟。
宋-陆游-《思归》@白发满青镜，怅然山水身。那因五斗米，常作半涂人。涉世风波恶，思归怀抱真。会当求鈯斧，送老镜湖滨。
宋-陆游-《思归》@短发今年雪满巾，一杯且醉瓮中春。定无术致长生药，那得愁供有限身。碎枕不求名利梦，挽河尽洗簿书尘。江湖意决君知否？致主唐虞自有人。
宋-陆游-《思归》@平生无宦情，方外久浪迹。往来梁益间，一笑颇自得。花穠锦城酒，月白瞿唐笛，咿哑下江橹，跌宕登山屐。巴东烟雨秋，渭上风雪夕，至今客枕梦，万里不能尺。谁知建安城，触目非夙昔。冥冥瘴雾细，潋潋蛮江碧。出门无交朋，呜呼吾何适。归哉故山路，讵必须暖席。
宋-陆游-《思归示儿辈》@睡味甜如蜜，人情冷似浆。流年垂及耄，客子固多伤。兴发鸡豚社，心阑翰墨场。吾儿姑力穑，莫羡笏堆床。
宋-陆游-《思归示子聿》@平生爱山水，游陟老不厌。此外惟读书，垂死尚关念。方昔少壮时，万里携一剑。自从还故山，日夜就收歛。蒙恩置三馆，寒灰忽光焰。龙锺气才属，笔力安得赡？同舍多贤豪，揣分无乃玷。春来百疾作，沉痼困鍼砭，思归入梦寐，历历数过店。问津始胥涛，系缆望禹窆。小江齑饼美，梅市将酒酽。云破山嶙峋，雨足湖潋灩，二月柳胜搓，三月花如染。拄杖幸可扶，吾生尚何欠。更当与稚子，晨暮事铅椠。天爵古所尊，荣名勿多占。
宋-陆游-《思归引》@善泅不如稳乘舟，善骑不如谨持辔。妙於服食不如寡欲，工於揣摩不如省事。在天有命谁得逃，在我无求直差易。散人家风脱纠缠，烟蓑雨笠全其天。蒪丝老尽归不得，但坐长饥须俸钱。此身不堪阿堵役，宁待秋风始投檄。山林聊复取熊掌，仕宦真当弃鸡肋。锦城小憩不淹迟，即是轻舠下峡时。那用更为麟阁梦，从今正有鹿门期。
宋-陆游-《思夔州》@老来百念尽消磨，无奈云安入梦何！壮忆公孙剑器舞，愁思宾客竹枝歌。
宋-陆游-《思夔州》@武侯八阵孙吴法，工部十诗韶頀音。遗碛故祠春草合，略无人解两公心。
宋-陆游-《思剡》@羸疾无休日，清秋适此时。节存旄尽落，带剩眼频移。吾兴复不浅，俗人那得知。会当游剡去，支许有深期。
宋-陆游-《思蜀》@白首躬耕遇洊饥，江南自笑欲畴依？凌烟勋业无人许，濯锦园林有梦归。心似游僧思远适，身如败将陷重围。客来强欲相宽释，每说人生七十稀。
宋-陆游-《思蜀》@老子馋堪笑，珍盘忆少城。流匙抄薏饭，加糁啜巢羹。栮美倾筠笼，茶香出土铛。西郊有旧隐，何日返柴荆？
宋-陆游-《思蜀》@西游陈迹浩无穷，回首真同一梦中。柳拂驿墙思凤集，鼓喧市里忆蚕丛。故人丘陇秋芜碧，旧隐园林夕照红。自闵未能忘感慨，浩歌弹剑送飞鸿。
宋-陆游-《思蜀》@思蜀寸心折，归吴双鬓衰。今年脱虎口，昨夜梦蟆颐。死隔平时友，愁吟别後诗。江山应好在，谁记踏青期？
宋-陆游-《思蜀》@白帝城边八阵碛，青城山下丈人祠。英雄不生僊又去，零落草间多折碑。
宋-陆游-《思蜀》@园庐已卜锦城东，乘驿归来更得穷。只道骅骝开道路，岂知鱼鸟困池笼。石犀祠下春波绿，金雁桥边夜烛红。未死旧游如可继，典衣犹拟醉郫筒。
宋-陆游-《思蜀》@二十年前客锦城，酒徙诗社尽豪英。才名吏部倾朝野，意气成州共死生。废苑探梅常共醉，遗祠访柏亦俱行。即今病卧寒灯里，欲话当时涕已倾。
宋-陆游-《思蜀》@一作剑关客，闲游将十年。不嫌狂骇俗，自许醉知天。瑞草溪桥路，青衣野庙壖。霜天猎归处，万里入横鞭。
宋-陆游-《思蜀》@谭侯才气敌文园，日日银鞍画戟门。奇句入神闻鬼泣，巨觥如海看鲸吞。一官胄监能令死，万里铭旌忍更论。湖上秋来频入梦，凭谁词翰与招魂？
宋-陆游-《思蜀》@蜀庄鸣飞隘九区，超然岂止山泽臞。荒台古井无处所，行子但觅房公湖。
宋-陆游-《思蜀》@来从云栈北，行度雪山西。故事谈金马，遗踪访石犀。闲情淡於水，豪饮醉如泥。坏壁尘封遍，何人拂旧题！
宋-陆游-《思蜀》@玉食峨嵋栮，金齑丙穴鱼。常思晚秋醉，未与故人疏。白发当归隐，青山可结庐。梅花消息动，怅望雪消初。
宋-陆游-《思远游》@我志日已衰，诗亦无杰句，正如垂翅鹤，怅望辽海路。虽云须药物，幸未迫霜露。裂裳裹两踵，此诗亦已屡。嵯峨青城云，惨淡嶓冢树，秋风吹短裘，万里入芒屦。
宋-陆游-《思云门》@一身膏脂略瘦尽，万卷简编如隔生。只欲移家若耶去，乱云深处听滩声。
宋-陆游-《思政堂东轩偶题》@羁愁酒病两无聊，小篆吹香已半消。唤起十年闽岭梦，赬桐花畔见红蕉。
宋-陆游-《思子虡》@里堠迢迢阻问津，年光冉冉苦催人。未能免俗予嗟老，岂不怀归汝念亲。家酿湖蓴谁共醉？江云淮月又经春。新诗题罢无从寄，独倚危阑一怆神。
宋-陆游-《斯道》@斯道有显晦，所忧非贱贫。乾坤均一气，夷狄亦吾人。朋党消廷论，鉏耰洗战尘。清时更何事，处处是尧民。
宋-陆游-《四鼓出嘉会门赴南郊斋宫》@客游梁益半吾生，不死还能见太平。初喜梦魂朝帝所，更惊老眼看都城。九重宫阙晨霜冷，十里楼台落月明。白发苍颜君勿笑，少年惯听舜韶声。
宋-陆游-《四鼓酒醒起步庭下》@酒解夜过半，出门步中庭。天高河汉白，月淡烟雾青。重滴竹杪露，疏见树罅星。坏甃啼寒螿，深竹明孤萤。秋晚虽未霜，蠹叶时自零，四序逝不留，慨然感颓龄。平生茅一把，不博带万钉。鸱沟谢拍拍，鸿路追冥冥。
宋-陆游-《四日夜鸡未鸣起作》@放翁病过秋，忽起作醉墨。正如久蛰龙，青天飞霹雳。虽云堕怪奇，要胜常悯默。一朝此翁死，千金求不得。
宋-陆游-《四月》@四月江南暑尚微，虚堂初换葛衣时。嬾陪陌上雍容骑，且对窗间腷膊棋。糁径落花犹片片，拂云新竹已离离。年来病肺疏杯酌，应接风光赖有诗。
宋-陆游-《四月旦作时立夏已十余日》@京尘相值各匆忙，谁信闲人日月长？争叶蚕饥闹风雨，趁虚茶嬾斗旗枪。林中晚笋供厨美，庭下新桐覆井凉。堪笑山家太早计，已陈竹几与藤床。四月二十八日作又行遍人间病不禁，四月欲尽五月初，九十未及八十余。开口何曾谈世事，收身且复爱吾庐。
宋-陆游-《四月二十九日作》@假馆犹三日，还家甫四旬。昏眸云雾隔，衰鬓雪霜新。尊酒虽慵近，囊诗却未贫。但愁门有客，流汗强冠巾。
宋-陆游-《四月二十三日作》@颭颭荷离水，翩翩燕出巢。苔添雨後晕，笋放露中梢。世路千重浪，生涯一把茅。款门僧亦绝，无句链推敲。
宋-陆游-《四月二十三日作》@莫笑茅庐迮，何曾厌日长。饭余餐酪滑，浴罢葛巾凉。落日桐阴转，微风栀子香。贫家犹裹粽，随事答年光。
宋-陆游-《四月晦日小雨》@霏霏乱点暗朝光，蔌蔌奇声渡野塘。一浦未输新涨绿，四郊聊压旱尘黄。风生团扇清无暑，衣覆熏笼润有香。竹屋茆檐得奇趣，不须殿阁咏微凉。
宋-陆游-《四月廿二日微雨中次前辈韵》@语讹觉齿疏，冠倒感发稀。屡为曼容免，遂赋渊明归。今日天气佳，雨丝弄斜晖。起居惟所适，单复时易衣。出游叩僧庐，归卧掩渔扉。一笑顾儿子，正尔良未非。
宋-陆游-《四月三日同子坦子聿游湖中诸山》@我行无所诣，悠扬信舴艋。爱此绿树村，舍棹度小岭。路穷忽披豁，怳然得异境，苍玉立万峰，清镜渺千顷。更为西南行，聊破春昼永。遥看秀邃处，疑足事幽屏。一崦果可人，奇石插碧井，锵鸣若环佩，其味复甘冷；徘徊不忍去，照我须鬓影。须臾日穿林，井面光炯炯。古今胜绝意，正用一笑领。安得绝世喧，於兹慕箕颍。
宋-陆游-《四月十三夜四更起读书》@七十未捐书，正恐死乃息。起挑窗下灯，度此风雨夕。
宋-陆游-《四月五夜见萤》@蜀州官居富水竹，四月萤火遶梁飞。流年迫人不相贷，客子倦游何日归？
宋-陆游-《四月一日夜漏欲尽起坐达旦》@春归不可留，斗柄已峥嵘；老至不可却，雪鬓森千茎。少年所读书，废忘如隔生。旧交死欲尽，存者万里程。高谈无与发，欲语辄吞声。悠悠一饱计，泯泯千载名。逝将山丘归，不见河雒清。挑灯坐待旦，揽笔衰涕倾。
宋-陆游-《四月一日作》@桃李逢春次第开，坐看零落付苍苔。压车麦穗黄云重，食叶蚕声白雨来。镜里顿惊年事速，天边谁挽斗杓回？可怜团扇尘侵损，又见生绡月样裁。
宋-陆游-《寺壁偶题》@断山支径得行吟，度涧穿林不厌深。雉挟两雌飞谷口，鸟将数子下墙阴。前三喜接高人语，方寸宁容俗虑侵？少待新春好风日，不妨携客更相寻。
宋-陆游-《寺阁》@三髽初得牧牛童，两扇新成钓舸篷。偶访野僧过射的，却冲微雨上樵风。登山未减青鞋兴，到手俄惊绿酒空。自笑此身犹健在，试凭重阁送飞鸿。
宋-陆游-《寺居睡觉》@虚窗寂寂夜三更，灯敛残光避月明。老嬾只贪春睡美，媿闻童子诵经声。
宋-陆游-《寺居睡觉》@心地安平晓梦长，忽闻鱼鼓动修廊。披衣起坐清羸甚，想像云堂缹粥香。
宋-陆游-《寺居夙兴》@闲居无一事，睡少自夙兴。空庭翠雾合，高树红日升。曳杖遶四廊，悄然不逢僧。厨烟俄漠漠，鱼鼓亦登登。晨粥香满堂，粱肉坐可憎。匡山在何许？吾将买行縢。
宋-陆游-《寺楼月夜醉中戏作》@素璧徐升天宇闲，连峰积雪苍茫间。楼台是处可见月，无此巉巉群玉山。
宋-陆游-《寺楼月夜醉中戏作》@水精盏映碧琳腴，月下泠泠看似无。此酒定从何处得，判知不是文君垆。
宋-陆游-《寺楼月夜醉中戏作》@海山缥缈玉真妃，贪看冰轮不肯归。楼上三更风露冷，旋围步障换罗衣。
宋-陆游-《笥中偶得去年二月都下数诗》@昨佩鱼符入凤城，春风处处听莺声。欲寻旧友半为鬼，重到西湖疑隔生。浮世正如投六簙，野人何意慕三旌。严州戍满真当老，犹幸为民死太平。
宋-陆游-《松风》@半岭松风破睡时，起看山月倚筇枝；纵横满地髯龙影，尽是当年手自移。
宋-陆游-《松骥行》@骥行千里亦何得，垂首伏枥终自伤。松阅千年弃涧壑，不如杀身扶明堂。士生抱材愿少试，誓取燕赵归君王。闭门高卧身欲老，闻鸡相蹴涕数行。正令咿嘤死床箦，岂若横身当战场。半酣浩歌声激烈，车轮百转盘愁肠。
宋-陆游-《松棚》@松棚寻丈地，客至共开颜。堪笑杜陵老，坐思千万间。
宋-陆游-《松下纵笔》@自扫松阴寄醉眠，龙吟虎啸满霜天。却思初到人间世，似是唐尧丙子年。
宋-陆游-《松下纵笔》@老不能闲莫笑予，五千言岂世间书。青松折取当麈尾，为子试谈天地初。
宋-陆游-《松下纵笔》@种玉餐芝术不传，金丹下手更茫然。陶公妙诀吾曾受，但听松风自得仙。
宋-陆游-《松下纵笔》@髯龙夭矫欲飞去，百尺苍藤罗络之。应笑此翁才不进，故将老气起吾诗。
宋-陆游-《松滋小酌》@西游六千里，此地最凄凉。骚客久埋骨，巴歌犹断肠。风声撼云梦，雪意接潇湘。万古茫茫恨，悠然付一觞。
宋-陆游-《菘园杂咏》@雨送寒声满背蓬，如今真是荷鉏翁。可怜遇事常迟钝，九月区区种晚菘。
宋-陆游-《宋都曹屡寄诗且督和答作此示之》@古诗三千篇，删取财十一，每读先再拜，若听清庙瑟。诗降为楚骚，犹足中六律。天未丧斯文，杜老乃独出。陵迟至元白，固已可愤疾；及观晚唐作，令人欲焚笔。此风近复炽，隙穴始难窒，淫哇解移人，往往丧妙质。苦言告学者，切勿为所怵；杭川必至海，为道当择术。
宋-陆游-《诵书示子聿》@乃翁诵书舍东偏，吾儿相和山之巅。翁老且衰常早眠，儿声夜半方泠然。楚公著书数百编，少师手挍世世传。我生七十有八年，见汝任此宁非天。
宋-陆游-《诵书示子聿》@易传三圣至仲尼，炎炎秦火乃见遗。经中独无一字疑，正须虚心以受之。世衰道散吁可悲！我老欲学无硕师。父子共读忘朝饥，此生有尽志不移。
宋-陆游-《送查元章赴夔漕》@柳色西门路，看公上马时。亦知非久别，不奈自成悲。白发刘宾客，青衫杜拾遗。分留端有待，剩赋竹枝词。
宋-陆游-《送陈德邵宫教赴行在二十韵》@相从何必早，白头或如新；登门虽尚疏，数面自成亲。昨者始见公，凛然须如银，败席留煮茗，寒厅无杂宾。平生事贤意，寸心渴生尘，乐哉得所从，贫病忘吟呻。恭惟大雅姿，信是邦国珍。广文旧官长，二纪转鸿钧，恩仇快报复，祸福出笑颦。同舍事容悦，腰佩玉麒麟，群谀更得志，後来如积薪。於时公淡如，位屈道则伸。法宫亲决事，收召极海滨，人才方杂沓，公仕益逡巡。欲以贵祝公，公岂慕要津；欲以穷托公，公岂私贱贫；颇欲述古谊，劝公勿爱身，此又公所存，岂待贱子陈。高颿泊江渚，岁晚风雨频，愿言添衣裘，寒阴能薄人。
宋-陆游-《送陈怀叔赴上皋酒官却还都下》@奇才初试发硎刀，疋马秋风到上皋。地近虽同三辅重，时平无复五陵豪。极知稳步烟霄路，却要微知郡县劳。归去平津开首燕，吐茵应复忤西曹。
宋-陆游-《送陈吏部还朝》@邂逅稽山许揽须，尘埃时得近冰壶。不辞我老鸡豚社，且喜公归樱笋厨。满室琴书怀燕几，一川风雨送行舻。勉哉早了功名债，要画骑牛第二图。
宋-陆游-《送陈希周赴安福令》@补吏鹤岭边，尊公方玉立。超遥籋风云，余子那可及。天高鬼神恶，闻讣三日泣。晚途见嗣子，握手悲喜集。乘桴掠鲸波，信矣勇可习。巉巉风骨峭，飓雾不能袭。谓当上台省，岂复论等级；如何困无津，俛首临一邑？顾嗟六朝民，龙锺垂八十，肯来野水滨，半月解书笈。吾杯仅容龠，安得看鲸吸。伫立送归鞍，霁日满原隰。
宋-陆游-《送春》@新叶张翠幄，落花作红茵。山蔬旨且柔，家酿清而淳。以我垂老境，送此将归春。我固惜流年，春亦记陈人。江山处处佳，风月日日新。蹇驴度松冈，短楫横烟津。兰亭人已远，遗韵犹清真。却下木栅市，天风吹角巾。
宋-陆游-《送绰侄住庵吴兴山中》@一杯淡粥不烹蔬，自占云根结草庐。非佛非心犹坐断，定知不看夹山书。
宋-陆游-《送绰侄住庵吴兴山中》@湖海相从十日留，颇哀老子鬓惊秋。目光犹射车牛背，不用殷勤举话头。
宋-陆游-《送杜起莘殿院出守遂宁》@羽檄联翩昼夜驰，臣忧顾不在边陲。军容地密宁当议，陛下恩深不忍欺。白简万言几恸哭，青编一传可前知。平生所学今无负，未叹还乡两鬓丝。
宋-陆游-《送范舍人还朝》@平生嗜酒不为味，聊欲醉中遗万事。酒醒客散独凄然，枕上屡挥忧国泪。君如高光那可负，东都儿童作胡语。常时念此气生瘿，况送公归觐明主。皇天震怒贼得长，三年胡星失光芒。旄头下扫在旦暮，嗟此大议知谁当？公归上前勉书策，先取关中次河北。尧舜尚不有百蛮，此贼何能穴中国。黄扉甘泉多故人，定知不作白头新。因公并寄千万意，早为神州清虏尘。
宋-陆游-《送范西叔赴召》@天涯流落过重阳，枫叶摇丹已著霜。衰病强陪莲幕客，凄凉又送石渠郎。杜陵雁下悲徂岁，笠泽鱼肥梦故乡。便恐从今长隔阔，旧交新贵例相忘。
宋-陆游-《送范西叔赴召》@欲驾征车劝小留，南山南畔更逢秋。数声过雁催行色，一盏昏灯话别愁。自昔文章关治道，即今台阁要名流。白头尚作书痴在，剩乞朱黄与校雠。
宋-陆游-《送佛照光老赴径山》@大觉住育王，拗折拄杖强到底；佛照住育王，挑得钵囊随诏起。从来宗门话，只要句不死。说同说异庵外人，若是吾宗宁有此？日日风雨今日晴，万里春光入帝城；传宣江上走中使，开堂座下罗公卿。御香霭霭云共布，法音浩浩潮收声。报恩一句作麽道？常遣山林见太平。
宋-陆游-《送韩立道守池州》@千里江山控上流，省郎怀绶去为州。才华故在诸公右，谈笑遥分圣主忧。月堕丽谯喧鼓角，雨余绿野遍锄耰。万家歌舞春风裹，秋浦如今不似秋。
宋-陆游-《送韩梓秀才十八韵》@束发走场屋，始得从君游。灯火都城夜，风雨湖上秋，追随不隔日，岩穷探搜，摩挲石屋背，摇兀闇门舟。酒酣耳颊热，意气盖九州。夜卧相蹋语，狂笑杂嘲讴。但恐富贵逼，肯怀贫贱忧！人事信难料，百战竟不侯。我老农圃间，君落天南陬。相逢会稽市，感叹岁月遒。君从上都来，倘逢旧朋俦？我穷本天命，於人宁有求。但念侯君房，不知尚痴不？君闻拊手笑，怪我狂未瘳。共谈平生旧，只欲苦死留。如何忽决去，病疟送无由。秋风坠桐叶，新霜犯貂裘。君听马蹄声，中有千里愁。
宋-陆游-《送华师从剑州张秘书之招》@三年相伴锦江头，一日翩然不可留。官冷蓬门无客恋，时清剑阁有僧游。关山默数来时路，风月悬知别後愁。禅版经龛有余暇，频登高处望西州。
宋-陆游-《送黄文叔守福州》@黄公天下士，遇立绍熙年。议论前修似，声名九牧传。巨舟夷险济，拱璧始终全。勇退先诸老，荣归总十连。旌旄照关路，冠盖盛离筵。内阁恩光重，宸毫墨色鲜。任方分斧钺，归即珥貂蝉，病叟难为别，临期一怅然。
宋-陆游-《送霍监丞出守盱眙》@淮浦鳞鳞浸碧天，即今谁料作穷边！空闻瓯脱嘶胡马，不见浮屠插霁烟。亭障久安无檄到，杯觞频举有诗传。长城万里英雄事，应笑穷儒饱昼眠。
宋-陆游-《送杰上人归成都》@锦城一别鬓成丝，今日山阴送杰师。乱絮飞花扑行路，正如东郭放船时。
宋-陆游-《送杰上人归成都》@春夜挑灯话别愁，此心已在锦江头。旧时处处尘昏壁，想复长吟为小留。
宋-陆游-《送客》@有客相与饮，酒尽惟清言。坐久饥肠鸣，殷如车轮翻。烹栗煨芋魁，味美敌熊蹯。一饱失百忧，抵掌谈羲轩。意倦客辞去，秉炬送柴门；林间鸟惊起，落月倾金盆。
宋-陆游-《送客》@长亭柳渐柔，送客当闲游。江近闻津鼓，云开见戍楼。簿书来衮衮，岁月去悠悠。闭眼寻归路，春芜满故畴。
宋-陆游-《送客城西》@倦客凭鞍半醉醒，秋光满眼叹颓龄。日斜野渡放船小，风急渔村摊网腥。客思不堪闻断雁，诗情强半在邮亭。归来更恨城笳咽，烟火昏昏独掩屏。
宋-陆游-《送客至湖州市》@偶驾鸡栖送客行，迢迢十里出关城。谁知小市萧条处，剩有丰年笑语声。聊借野风吹醉颊，更凭陂水濯麈缨。故庐想见春回近，邻曲家家已遍耕。
宋-陆游-《送客至江上》@多事经旬不出城，今朝送客此闲行。郊原远带新晴色，人语中含乐岁声。天际歛云山尽出，江流收涨水初平。故园社友应惆怅，五岁无端弃耦耕。
宋-陆游-《送客至望云门外》@冬温频作雨，晨冷顿催晴。嫩日满江驿，淡烟笼郡城。忧民怀凛凛，谋己耻营营。投檄真须决，邻翁约耦耕。
宋-陆游-《送李德远寺丞奉祠归临川》@送骑拥东城，烟帆如鸟轻。道行端有命，身隐更须名？旰食烦明主，胡沙暗旧京。临分一襟泪，不独为交情。
宋-陆游-《送李宪被召旧与其先侍郎游从》@早谒龙门鬓未秋，暮年乃复接英游。海濒已幸见公子，瓜垄仍烦访故侯。霖雨即陪诸老进，德星肯为一方留？西城柳色青如许，欲挽长条特地愁。
宋-陆游-《送梁谏议》@湖海还朝白发生，嬾随年少事声名。极知忧国人谁及，细看无心语自平。归访乡人忘位重，乍辞言责觉身轻。篮舆避暑云门寺，应过幽居听水声。
宋-陆游-《送刘戒之东归》@去国三年恨未平，东城况复送君行。难凭魂梦寻言笑，空向除书见姓名。残日半竿斜谷路，西风万里玉关情。兰台粉署朝回晚，肯记麤官数寄声？
宋-陆游-《送吕彦升参谋》@楚塞萧条久宿师，参谋承诏上丹墀。苦言到口真当发，圣度如天莫自疑。万里寄声长不达，一尊相属岂前期。遥怜霜晓朝衣冷，深愧江城睡足时。
宋-陆游-《送潘德久使蓟门》@昆仑东分一枝浑，奔蹴砥柱经龙门。羲皇受图抚上古，神禹治水开中原。三灵实扶艺祖业，万国共仰东都尊。群儿撞坏吁可叹，顾使残虏今游魂。因君试求出师路，孟津白马应如故；不须更议系河桥，北风正可乘冰渡。颇闻卢龙已数尽，复道飞狐合屯戍；辕门倘驻拂云祠，烽火应过明妃墓。君归解鞍藉芳草，细谈塞北忘予老。读书饮酒待贼平，万丈旄头方下扫。
宋-陆游-《送七兄赴扬州帅幕》@初报边烽照石头，旋闻胡马集瓜州。诸公谁听刍荛策，吾辈空怀畎亩忧。急雪打窗心共碎，危楼望远涕俱流。岂知今日淮南路，乱絮飞花送客舟。
宋-陆游-《送钱仲耕修撰》@姑熟溪边识胜流，十年重见岂人谋。自应客路难为别，不是阳关作许愁。儤直公看鳌禁月，倦游我梦镜湖秋。殷勤为报中朝旧，睡足平生是建州。
宋-陆游-《送全州赵都曹》@霜叶无停声，脂车有行色。正悲南浦秋，又送清湘客。啼饥儿颊红，待养亲发白。努力事上官，世路日已迫。
宋-陆游-《送任夷仲大监》@往者江淮未彻兵，丹阳邂逅识耆英；叩门偶缀诸公後，倒屣曾蒙一笑迎。敢意痴顽成後死，相从髣佛若平生。小诗话别初何有，一段清愁伴橹声。
宋-陆游-《送芮国器司业》@此心知我岂非天，双鬓皤然气浩然。曾见灰寒百僚底，真能山立万夫前。洛城霜重听宫漏，霅水云深著钓船。拈起吾宗安乐法，人生何处不随缘。
宋-陆游-《送芮国器司业》@往岁淮边虏未归，诸生合疏论危机。人材衰靡方当虑，士气峥嵘未可非。万事不如公论久，诸贤莫与众心违。还朝此段宜先及，岂独遗经赖发挥。
宋-陆游-《送三兄赴奏邸》@兄年十七弟始生，弟今白发森千茎；所期相就毕此生，一尊浊酒得共倾。往年虽穷犹半菽，两年糠核苦不足。书生志欲及天下，贫贱不得收骨肉。过悲复恐兄意伤，忍涕不觉涕已滂。早朝霜露戒衣薄，愿书此语欢或忘。闭门病衰百无用，日望兄归有余俸。早从丞相乞湖州，莫待异时思少游。
宋-陆游-《送施武子通判》@初入修门鬓未秋，安期千里接英游。退归久散前三众，迈往欣逢第一流。只道升沉方异趣，岂知气类肯相求。龙锺不得临江别，目断西陵烟雨舟。
宋-陆游-《送十五郎适临安》@求禄亦常事，出门宁自由？苦留虽惜别，细话却生愁。雨急投村市，钟残过寺楼。只应今夕梦，先汝到江头。
宋-陆游-《送苏召叟秀才入蜀效宛陵先生体》@士勇赴知己，义重身固轻。尊公况有命，子得辞此行？结庐出门去，迢迢过蛮荆，泝江卜风色，入峡听猿声。万里一纸书，南寄孤雁征，山阴在何处？计子难为情。愿言早来归，邻曲当出迎。檥舟柯桥市，一榼手自倾。
宋-陆游-《送苏赵叟赴省试》@关路谁非观国宾，此君肝胆独轮囷。故家遗俗欲坠地，博士议郎方要人。久矣扁舟弄江月，往哉駸马踏京尘。敕中墨色如鸦湿，日待东归一笑新。
宋-陆游-《送汤岐公镇会稽》@吴越东西州，浙江限其中。黄旗高十丈，大舟凌虚空。都人送留守，郡吏迎相公。江心波涛壮，帐下鼓角雄。乐哉公何憾，廷论则未同。永怀前年秋，群胡方啸凶，闾左发蓟北，戈船满山东。旧盟顾未解，谁敢婴其锋？公时立殿上，措置极雍容。南荒窜骄将，京口起元戎。旧勋与宿贵，屏气听指踪。规模一朝定，强虏终归穷。当时谓易耳，未见回天功；及今始大服，咨嗟到儿童。天心佑社稷，主圣肖祖宗。旌节早来朝，笑谈折遐冲。
宋-陆游-《送王成之给事》@我昔扬帆掠吴楚，夜泊秦淮听春雨。明朝冠盖拥长亭，误辱诸公问良苦。是时众中初识公，天骥蹴踏万马空。知心投分财数语，玉麈谡谡生清风。冶城醉墨鸦栖壁，长干祖道花照席。公方闭户试诸生，坐叹江山少颜色。尔来俛仰三十春，欲话旧游无故人。岂知邂逅逢一笑，使我肝胆还轮囷。衰迟少复入城市，虚左屡招惭主意。忽闻上印却凄然，悔不日日从公醉。朝廷三载虚一相，如公早合鸾台上。荣河温洛久胡沙，此段功名勿多让。
宋-陆游-《送王龟龄著作赴会稽大宗丞》@有越踰千载，何人不宦游？向来惟一范，真足壮吾州。高躅今谁继，先生独再留。豋堂吊兴废，想像气横秋。
宋-陆游-《送王龟龄著作赴会稽大宗丞》@大将上兵符，军容备扫除。恭惟陛下圣，方采直臣书。忽报分司去，还寻入幕初。宗藩虽旧识，莫遣得亲疏。
宋-陆游-《送王季嘉赴湖南漕司主管官》@它人作陵邑，榜笞朝暮急；王子乃不然，袖手万事集。它人西入都，竞裁丞相书；王子掉头去，长沙万里余。问子谋身无乃左，凛如霜松姿磊砢。屈原贾谊死有灵，计此两人心独可。
宋-陆游-《送王嘉叟编修出佐南昌》@玉殿求衣早，鸾台退食迟。君看多故日，宁是弃言时。小作南州计，方观急诏追。归来上霄汉，莫遣此心移。
宋-陆游-《送王景文》@张公遂如此，海内共悲辛。逆虏犹遗种，皇天夺老臣。深知万言策，不愧九原人。风雨津亭暮，辞君泪满巾。
宋-陆游-《送王仲言倅泰州绝句》@紫薇杰作传千载，物色分留待下车。老病难陪曳裾客，因来时寄一行书。
宋-陆游-《送王仲言倅泰州绝句》@汝阴太史万签藏，酸枣先生六世芳。豹尾属车留不住，却寻陈迹海陵仓。
宋-陆游-《送襄阳郑帅唐老》@郑侯骨相非复常，伏犀贯额面正方。声名赫奕勤天子，家世富贵连椒房。武能防秋北平道，文全落笔中书堂。畿西谋帅国大事，当宁久弄黄金章。一朝丹诏自天下，两班仰首看腾骧。郑侯此行端可羡，绣旗皂纛戈如霜。三更传令出玉帐，平旦按阵来球场。宿兵万灶尽貔虎，牧马千群皆驌驦。酒酣赋诗幙府和，纵横健笔谁能当？虽然郑侯志意远，虎视直欲吞北荒。榆林雁门塞垣紫，孟津砥柱河流黄。出师有路吾能说，直自襄阳向洛阳。
宋-陆游-《送辛幼安殿撰造朝》@稼轩落笔凌鲍谢，退避声名称学稼。十年高卧不出门，参透南宗牧牛话。功名固是券内事，且葺园庐了婚嫁。千篇昌谷诗满囊，万卷邺侯书插架。忽然起冠东诸侯，黄旗皂纛从天下。圣朝仄席意未快，尺一东来烦促驾。大材小用古所叹，管仲萧何实流亚。天山挂旆或少须，先挽银河洗嵩华。中原麟凤争自奋，残虏犬羊何足吓。但令小试出绪余，青史英豪可雄跨。古来立事戒轻发，往往谗夫出乘罅。深仇积愤在逆胡，不用追思灞亭夜。
宋-陆游-《送邢刍甫入闽》@两穷相值每相怜，闻子南游一怆然。莫道此行非久别，衰翁何敢望明年！
宋-陆游-《送邢刍甫入闽》@君行正及荔枝丹，想见临觞为破颜。此外但宜烹茗雪，伤生不用擘蚝山。
宋-陆游-《送宣书记并寄其兄昙才二公》@在吴识昙公，至蜀识才公；弥天宣书记，晚乃得从容。是家固多贤，天遣慰我穷。初秋夏末时，衲子各西东。子独惜此别，共语夜烛红，怪我耐逆境，万事一笑空。子顾知我否，视身如枯蓬；枯蓬未变灭，姑当付之风。家世无高年，我今六十翁，俯仰几时客，结束已匆匆。那将须臾景，更受忧患攻？愿言早来归，相就煮晚菘。
宋-陆游-《送严居厚弃官归建阳溪庄》@曼容不过六百石，渊明仅留八十日，寥寥千载有两公，海内至今推绝识。放翁贪禄老始归，自今不作一钱直。见人勇退辄欣慕，亟欲起拜忘衰疾。吾庐近在官道傍，门外未扫车马迹。溪庄有地肯见分，会结茅斋傍青壁。
宋-陆游-《送叶尚书》@曩岁榜扁舟，万里归自蜀。五月下瞿唐，六月过浮玉。於时始识公，一笑忘暑毒。羽扇临清流，华觞跋红烛。一别十五年，去日如电速。孤生晚还朝，歛退惭陆陆。要津非所冀，见公心自足。斥归又七载，衰病将就木。造物哀其穷，公来位岳牧。每见语谆谆，与世异寒燠。圣朝方急贤，登用及钓筑，如公实旧德，顾岂待梦卜。初闻一札下，已报四辈趣。悬知新天子，虚怀须启沃，愿公论其大，始为天下福。即宣垂拱麻，宁复摛文宿？
宋-陆游-《送猷讲主赴李明府姜山之招》@贯花签帙压车辕，惟子穷探到本源。听法鬼神环尘尾，质疑英俊集龙门。孤舟此日轻为别，尺素何时远见存？坐想文殊对摩诘，高谈无碍九河翻。
宋-陆游-《送曾学士赴行在》@二月侍燕觞，红杏寒未拆；四月送入都，杏子已可摘。流年不贷人，俯仰遂成昔。事贤要及时，感此我心恻。欲书加餐字，寄之西飞翮。念公为民起，我得怨乖隔？摇摇跂前旌，去去望车轭。亭鄣郁将暮，落日澹陂泽。敢忘国士风，涕泣效臧获。敬输千一虑，或取二三策。公归对延英，清问方侧席；民瘼公所知，愿言写肝膈。向来酷吏横，至今有遗螫；织罗士破胆，白著民碎魄。诏书已屡下，宿蠹或未革；期公作医和，汤剂穷络脉。士生恨不用，得位忍辞责。并乞谢诸贤：努力光竹帛。
宋-陆游-《送张叔潜编修造朝》@此士名高北斗南，眼中独许我同参。匆匆却作临分恨，一月何曾笑二三。
宋-陆游-《送张叔潜编修造朝》@简牍清闲胜校雠，题诗应肯寄夔州。东厨羊美聊堪饱，北面铃稀莫强愁。
宋-陆游-《送张叔潜编修造朝》@北窗铜碾破云腴，扪腹翛然一事无。安用雁行排院吏，正须鱼贯看胡奴。
宋-陆游-《送张叔潜编修造朝》@芒屩年来渐嬾穿，闭门日日只高眠。今朝出送张夫子，借得南邻放鸭船。
宋-陆游-《送张野夫寺丞牧滁州》@皇天方忧九州裂，建隆真人仗黄钺。阵云冷压清流关，贼垒咿嘤气如发。逋诛猾虏入槛车，北风吹乾草头血。一龙上天三百年，旧事空闻遗老说。金印斗大谁作州，公子玉面苍髯虯。赋诗健笔挟风雨，论兵辩舌森戈矛。别君帐饮灞桥头，长歌为君宽旅愁。战场遗迹傥可画，尺素寄我关河秋。
宋-陆游-《送仲高兄宫学秩满赴行在》@兄去游东阁，才堪直北扉。莫忧持橐晚，姑记乞身归。道义无今古，功名有是非。临分出苦语，不敢计从违。
宋-陆游-《送周郎》@我居山阴古人泽，四顾茫茫烟水白。平时辙迹所不到，玉树郎君肯来客。衡门仅可俛首过，陋室真成容膝迮。木盘设食菜数箸，共饱知君不予责。期年相从无夜旦，一日复有千里隔。送君津头泪如绠，老身恨不生羽翮。江湖道嶮非一二，触处兢畏真良策。从今日望平安书，我欲灯前手亲拆。
宋-陆游-《送子虡赴金坛丞》@与汝为父李，忽逾五十年；平生知几别，此别益酸然。念汝发亦白，执手河桥边。西行过临平，想汝小系船。悠悠阳羡路，渺渺云阳川。京江昔所游，想像在目前。今兹两使君，幸有宿昔缘，汝虽登门晚，汝虽登门晚，世好亦牵联，顾於赏罚间，其肯为汝偏。夙夜佐而长，努力忘食眠。醇如新丰酒，清若鹤林泉，棠宜使可爱，蒲正不须鞭。
宋-陆游-《送子虡吴门之行》@相送何由插羽翰，淡烟微雨暗江干。孤怀最怯新春别，病骨难禁昨夜寒。尊酒汝宁嫌鲁薄？釜羹翁自絮吴酸，此诗字字俱愁绝，忍泪成篇却怕看。
宋-陆游-《送子龙赴吉州掾》@我老汝远行，知汝非得已。驾言当送汝，挥涕不能止。人谁乐离别，坐贫至于此。汝行犯胥涛，次第过彭蠡。波横吞舟鱼，林啸独脚鬼。野饭何店炊？孤棹何岸檥？判司比唐时，犹幸免笞箠；庭参亦何辱，负职乃可耻。汝为吉州吏，但饮吉州水；一钱亦分明，谁能肆谗毁？聚俸嫁阿惜，择士教元礼。我食可自营，勿用念甘旨。衣穿听露肘，履破从见指；山门虽被嘲，归舍却睡美。益公名位重，凛若乔岳峙；汝以通家故，或许望燕几，得见已足荣，切勿有所启。又若杨诚斋，清介世莫比，一闻俗人言，三日归洗耳；汝但问起居，余事勿挂齿。希周有世好，敬叔乃乡里，岂惟能文辞，实亦坚操履；相从勉讲学，事业在积累。仁义本何常，蹈之则君子。汝去三年归，我傥未即死，江中有鲤鱼，频寄书一纸。
宋-陆游-《送子坦》@老境宁容别，诸儿仕为贫。一春多卧病，几度送行人。五斗方须禄，千金且爱身。长安虽可乐，怜汝正思亲。
宋-陆游-《送子坦赴盐官县市征》@父子团栾笑语哗，岂知云散各天涯。长亭结束秋将晚，别酒凄凉日易斜。我坐耄年艰就养，汝非仰禄肯离家？游山尚有平生意，试为闲寻一鹿车。
宋-陆游-《送子修入闽》@士生万里合鹏抟，憔悴青衫且自宽。薄禄及亲虽共喜，远途将父亦诚难。关山可厌风麈恶，蓬荜应思菽水欢。只道耄年心似铁，诗成也作鼻辛酸。
宋-陆游-《送子遹》@隔一涛江路岂遥，踌躇不觉欲魂销。寄书勿遣过三日，发渡何曾无两潮。睡少不关茶作祟，愁多却赖酒时浇。柯桥西畔斜阳岸，谁为离人惜柳条？
宋-陆游-《送子遹至梅市而归》@梅市长堤怆别情，鲁垆归路当闲行。日沉菱浦看鱼跃，烟合菰丛闻獭鸣。蘸水门扉初半掩，拥桥炬火已先迎。停桡不奈清愁得，独倚阑干待月明。
宋-陆游-《送紫霄女道士四明谢君》@一别南充十四年，时时清梦到金泉。山阴道上秋风早，却见神仙小自然。
宋-陆游-《送紫霄女道士四明谢君》@道骨仙风凛不群，清秋采药到江村。自言家住云南北，知是遗尘几世孙？
宋-陆游-《苏韬光节推挽歌词》@才名京兆椽，门阀魏公孙。遇事虽肮脏，接人终静温。宁吟灞桥雪，不扫舍人门。二妙凋零尽，衰翁慨独存。
宋-陆游-《夙兴》@草堂风雨少睡眠，骨冷始觉非壮年。水鸟长鸣声戛然，庭中栖鸦亦已翩。老人清饿如龟蝉，起坐甚爱小窗妍。一生宦游膏火煎，归来杜门气麤全。人看虽不直一钱，知我自有穹穹天。赋诗稿成弃不传，残钟断磬知谁编？
宋-陆游-《夙兴》@客中睡眠少，常以鸡鸣兴。新炭炽宿火，膏油续残灯。焚香倚蒲团，外静中已凝。荣辱两不到，淡如秋水澄。出定窗已白，炯炯寒日升。厨人作芋糁，供此在家僧。
宋-陆游-《夙兴》@病後精神殊未减，披衣每起待晨鸡。爱书不厌如平壑，戒酒新严似筑堤。莫叹茅茨常局促，犹胜簿领苦沈迷。迎长渐近丹当熟，已觉温温下彻脐。
宋-陆游-《夙兴》@夙兴短蓬发，幽步豁烦襟。翠碧停阑角，黧黄语柳阴。书残频补缉，琴废细追寻。未是全无事，犹堪养道心。
宋-陆游-《夙兴》@幽梦回千里，高城转五更。窗虚送月落，竹动喜风生。自笑行安往，犹思坐待明。郊居少僮仆，手自辟柴荆。
宋-陆游-《夙兴》@钟巳楼头动，灯犹帐外残。霜浓愁枕冷，病起觉衣宽。鹤怨凭谁解？鸥盟恐已寒。君恩等天地，应许纳微官。
宋-陆游-《夙兴》@老眼无眠觉夜长，揽衣不复待窗光。明星渐淡避初日，秋露已浓生晓凉。出草幽花红紫杂，穿林啼鸟去来忙。是中有趣君知否？喧寂年来已两忘。
宋-陆游-《夙兴》@喔喔老鸡催落月，丁丁残漏伴斜河。一杯淡粥寒灯下，还与山僧不校多。
宋-陆游-《夙兴》@青灯黄卷拥篝炉，残发垂蓬未暇梳。略似诸生勤夜课，绝胜小吏迫晨趋。鸡声喔喔寒犹力，月影离离淡欲无。幽致满前君不领，枉因留滞叹头颅。
宋-陆游-《夙兴出谒》@嗜酒狂无敌，居家嬾有余。苦寒愁手版，美睡付肩舆。觅句吟哦惯，逢人省识疏。亦知归去好，无地著蜗庐。
宋-陆游-《夙兴弄笔偶书》@忧患熏心少睡眠，鸡号窗白一欣然。道旁岁晚貂裘弊，灯下书成铁砚穿。杜老惯听儿索饭，郑公何啻客无毡。春风不解嫌贫病，尚拟花前醉放颠。
宋-陆游-《泝溪》@射的峰前禹庙东，短篷三扇卧衰翁。闲携清圣浊贤酒，重试朝南暮北风。水落痕留红蓼节，雨来声满绿蒲丛。冲烟莫作匆匆去，拟看溪丁下钓筒。
宋-陆游-《泝小江饭舟中》@老作孤舟客，秋涛涨小江。林昏见飞磷，村近有惊尨。天阔三更月，篷低一尺窗。鱼餐虽草草，聊喜到吾邦。
宋-陆游-《素饭》@放翁年来不肉食，盘箸未免犹豪奢。松桂软炊玉粒饭，醯酱自调银色茄。时招林下二三子，气压城中千百家。缓步横摩五经笥，风炉更试茶山茶。
宋-陆游-《宿北钱清》@晡时理舟橶，甲夜泊钱清。齑饼依然美，渔灯特地明。酒旗阑道出，风浪拍船鸣。未说乡闾喜，江山亦有情。
宋-陆游-《宿北岩院》@车马纷纷送入朝，北岩灯火夜无聊。中年到处难为别，也似初程宿灞桥。
宋-陆游-《宿城头舖小饮而睡》@亭传临江浒，床敷息我劳。屋茅残月冷，庭树北风鏖。虚市饶新兔，村场有浊醪。气衰仍病著，小饮不能豪。
宋-陆游-《宿村舍》@驴瘦童僵小作程，村翁也复解逢迎。霜林已熟灯相馈，雪窖初开芋可羹。土榻围炉豆楷暖，荻帘当户布机鸣。解囊自取残编读，何处人间无短檠。
宋-陆游-《宿杜氏庄晨起遇雨》@怪藤十围蔽白日，老木千尺干青霄。水泛戛滩竹作舫，陆行跨空绳系桥。阴阴古屋精灵语，惨惨江云蛟鳄骄。吾道非耶行至此，诸公正散紫宸朝。
宋-陆游-《宿枫桥》@七年不到枫桥寺，客枕依然半夜钟。风月未须轻感慨，巴山此去尚千重。
宋-陆游-《宿华严寺》@夜宿华严寺，人扶到上方。唤僧同看画，避佛旋移床。小雨不成雪，烈风还作霜。锺残灯渐暗，趺坐默焚香。
宋-陆游-《宿黄僊观兵火焚荡之余惟一殿突兀犹在黄僊盖》@拔宅翛然上碧虚，神僊岂亦爱吾庐？重门不改云山色，古殿犹存劫火余。翠木萧森高蔽日，黄冠贫窭自畦蔬。残年安得长来此，一碗松肪读隐书。
宋-陆游-《宿监中偶作》@流落归来两鬓丝，此生真媿北山移。数残宫漏寒无寐，开尽梅花病不知。同舍破甘醒宿酒，故人折简索新诗。生涯可笑清如许，枉是京尘扑马时。
宋-陆游-《宿江原县东十里张氏亭子未明而起》@寸廪驱人卒岁劳，一官坐失布衣高。剑南十月霜犹薄，江上五更鸡乱号。孤枕拥衾寻短梦，青灯照影著征袍。客愁相续无时断，那得并州快剪刀。
宋-陆游-《宿近村》@病齿漂浮短发稀，此身犹堕乱书围。邯郸倦枕晨炊熟，昌谷空囊晚醉归。久困厌从人乞贷，力耕频遇岁凶饥。行年九十穷弥甚，旅舍灯前自绽衣。
宋-陆游-《宿龙华山中寂然无一人方丈前梅花盛开月下独》@梅花如高人，枯槁道愈尊。君看在空谷，岂比倚市门，我来整冠佩，洁斋三沐熏，亦思醉其下，燕惰恐渎君。敬抱绿绮琴，玄酒挹古樽。月明流水间，一洗世浊昏。摹写香与影，计君已厌闻。老我少杰思，尚喜非陈言。
宋-陆游-《宿能仁寺》@小雨暗江城，倦客寄僧榻。孤灯如秋萤，清夜自开阖。遥怜萍青青，厌听鼁合合。窗明竟无寐，卯酒倒残榼。
宋-陆游-《宿彭山县通津驿大风邻园多乔木终夜有声》@木欲静，风不止。子欲养，亲不留。夜诵此语涕莫收。吾亲之没今几秋，尚疑舍我而远游。心冀乘云反故丘，再拜奉觞陈膳羞。陶盎治米声叟叟，木甑炊饼香浮浮。芼姜屑桂调甘柔，稚鳌煮＊长鱼＊，夜敷枕席视衾禂，晨起熏笼进衣裘。哀乐此志终莫酬，有言不闻九泉幽。北风岁晚号松楸，哀哉万里为食谋。
宋-陆游-《宿上清宫》@九万天衢浩浩风，此身真是一枯蓬。盘蔬采掇多灵药，阁道攀隮出半空。累尽神僊端可致，心虚造化欲无功。金丹定解幽人意，散作山椒百炬红。
宋-陆游-《宿上清宫》@永夜寥寥憩上清，下听万壑度松声。星辰顿觉去人近，风雨何曾败月明。早岁文辞妨至道，中年忧患博虚名。一庵傥许西峰住，常就巢僊问养生。
宋-陆游-《宿石帆山下》@卷地东风吹钓船，石帆重到又经年。放翁夜半酒初解，落月衔山闻杜鹃。
宋-陆游-《宿石帆山下》@系船禹庙醉如泥，投宿渔家月向低。湿翠扑人浓可掬，始知身在石帆西。
宋-陆游-《宿天庆道院》@衰病厌多事，清游谐夙心。夜深楼突兀，岁晚柏萧森。汲井洗灵药，焚香横素琴。身闲境自胜，城市亦山林。
宋-陆游-《宿沱江隬勒院》@雨足陂塘溢，庭空草树荒。衰年愁客路，野寺憩衣囊。蛙吹喧孤枕，蚊雷动四廊。青灯照无寐，寂寞数更长。
宋-陆游-《宿武连县驿》@平日功名浪自期，头颅到此不难知。宦情薄似秋蝉翼，乡思多於春茧丝。野店风霜俶装早，县桥灯火下程迟。鞭寒熨手戎衣窄，忽忆南山射虎时。
宋-陆游-《宿僊霞岭下》@吾生真是一枯蓬，行遍人间路未穷。暂听朝鸡双阙下，又骑羸马万山中。重裘不敌晨霜力，老木争号夜谷风。切勿重寻散关梦，朱颜改尽壮图空。
宋-陆游-《宿野人家》@避雨来投白版扉，野人怜客不相违。林喧鸟雀栖初定，村近牛羊暮自归。土釜暖汤先濯足，豆秸吹火旋烘衣。老来世路浑谙尽，露宿风餐未觉非。
宋-陆游-《宿鱼梁驿五鼓起行有感》@忆从南郑客成都，身健官闲一事无。分骑霜天伐狐兔，张灯雪夜掷枭卢。百忧忽堕新衰境，一笑难寻旧酒徒。投宿鱼梁溪遶屋，五更听雨拥篝炉。
宋-陆游-《宿鱼梁驿五鼓起行有感》@少时谈舌坐生风，管葛奇才自许同。闭户著书千古计，变名学剑十年功。酒起顿觉狂堪笑，睡醒才知梦本空。它日故人能忆我，葛僊矶畔觅渔翁。
宋-陆游-《宿渔浦》@东归剡曲只三程，旅泊还如万里行。灯影动摇风不定，船声鼞鞳浪初生。曳裾非复白头事，瞑目那求青史名。归去若为消暮境，一蓑烟雨学春耕。
宋-陆游-《随意》@随意上渔舟，幽寻不预谋。清溪欣始泛，野寺忆前游。丰岁鸡豚贱，霜天柿栗稠。余生知有几，且置万端忧。
宋-陆游-《岁尽苦寒》@晓寒无赖透重裘，三日江云暝不收。岁月推移吾辈老，交朋零落此生浮。东皋苦潦犹中熟，旧疾虽存亦小瘳。禹庙兰亭俱在眼，剩沽春酒破春愁。
宋-陆游-《岁暮》@吴中寒气薄，岁暮亦和风。移树来村北，寻僧渡港东。露葵收半绿，霜稻杵微红。一饱无余念，吾生正不穷。
宋-陆游-《岁暮》@案间官历喜更端，鬓畔罗旛巧耐寒。筛辣捣香篘腊酒，染红丝绿簇春盘。衰容未觉余年迫，佳日犹思一笑欢。太息儿童痴过我，乡傩虽陋亦争看。
宋-陆游-《岁暮》@离离井上桐，郁郁墙下桑，零落岂不悲，无奈中夜霜。蟋蟀更可念，岁暮依客床。客亦自孤寂，衣篝歇残香。一灯挂西壁，耿耿青无光。援笔欲写愁，三喟不成章。
宋-陆游-《岁暮》@岁暮风霜惨，村深草棘稠。力衰行每蹇，衣薄鼻多鼽。久矣当长往，悠然尚小留。儿童报炊熟，得饱且忘忧。
宋-陆游-《岁暮》@半生浪走跨秦吴，白道还如筮仕初。冻芋浊醪邀里巷，昏烟湿雪暗郊墟。穷空敢恨寒无褐，忧患元因出有车。笑掩陈编聊自慰，古来富贵羡樵渔。
宋-陆游-《岁暮》@小筑幽栖与拙宜，读书写字伴儿嬉。已无叹老嗟卑意，却喜分冬守岁时。羹＊芳鲜新弋雁，衣襦轻暖自缫丝。农家岁暮真堪乐，说向公卿未必知。
宋-陆游-《岁暮》@书房偷得蜗庐样，仅仅能容老病身。纸被蒙头方坐稳，却愁转眼又新春。
宋-陆游-《岁暮》@浅色染成官柳丝，水沉熏透野梅枝。客来莫怪逢迎嬾，正伴曾孙竹马嬉。
宋-陆游-《岁暮》@挹泉石鼎煎崖蜜，候火铜炉炷海沉。一坐便应论十劫，不知岁月去駸駸。
宋-陆游-《岁暮》@久衰岂是见人时，健忘偏于养性宜。噉饭著衣常苦嬾，为谁欲理一团丝？
宋-陆游-《岁暮》@燕脂斑出古铜鼎，弹子窝深湖石山。老去柴门谁复过，天教二友伴清闲。
宋-陆游-《岁暮》@少慕浮名百种痴，老知世事尽儿嬉。从今春困不须卖，睡到日高三丈时。
宋-陆游-《岁暮出游》@残历消磨无半纸，一年光景又成非。瓦沟雪水滴欲尽，江路梅花开尚稀。竹院篝灯留度宿，旗亭夸酒劝无归。此身自笑知何似，万里辽天一鹤飞。
宋-陆游-《岁暮独酌感怀》@明时频忝武夷僊，俯仰人间只自怜。总角回思如昨日，挂冠过限已三年。病多晴日思行药，睡少清宵学坐禅。更叹衰孱不禁酒，地黄一盏即颓然。
宋-陆游-《岁暮风雨》@骄风起海澨，浩荡东北来；铁骑掠阵过，秋涛触山回。老夫北窗下，坐守寒炉火。处世困忧患，万事学低摧。便欲灭灯睡，门闭不敢开。并海固多风，汝孱良可哀。念昔少年日，从戎何壮哉！独骑洮河马，涉渭夜衔枚。
宋-陆游-《岁暮风雨》@一冬少雨雪，人意常昏昏。夜半有奇事，雨声卷江村。陆子真老农，破屋依颓垣，扶持衰病身，收召谴逐魂。手烹墙阴荠，美若乳下豚；听雨取一醉，不厌村酒浑。眼眚灯生晕，衣弊虱可扪。父子幸相守，万事何足论！
宋-陆游-《岁暮感怀》@征尘十载暗戎衣，虚负名山采药期。少日覆毡曾草檄，即今横槊尚能诗。昏昏杀气秋登陇，飒飒飞霜夜出师。曾有英豪能共此，镜中未用叹吾衰。
宋-陆游-《岁暮感怀以余年谅无几休日怆已迫为韵》@昨暮送客归，短棹过鲁墟。故庐有遗趾，青山遶墙隅。桑竹虽郁然，旧植已无余；瓦砾不可求，而况屋壁书。系舟问邻人，搔首久踌躇。行当挂朝衣，躬耕返吾初。
宋-陆游-《岁暮感怀以余年谅无几休日怆已迫为韵》@我家释耒起，远自东封前，诗书守素业，蝉联二百年。长老日零落，念之心惕然。每恐後生辈，或为利欲迁。我少亦知学，蹭蹬及华颠；讼过岂不力，寿非金石坚。
宋-陆游-《岁暮感怀以余年谅无几休日怆已迫为韵》@我壮已早衰，晨镜每惆怅；药物姑自持，耆老曷敢望。造物有乘除，贫悴博无恙。归乡更多感，朋旧尽凋丧。客来多避席，谓我丈人行。此意讵敢忘，报子以直谅。
宋-陆游-《岁暮感怀以余年谅无几休日怆已迫为韵》@士生始志学，固为圣人徒，人人可稷契，世世皆唐虞。仰事与俯育，治道无绝殊。孔孟之所传，世俗顾谓迂。申韩尚刻薄，老庄竞虚无。尔车非不良，盍行九轨途。
宋-陆游-《岁暮感怀以余年谅无几休日怆已迫为韵》@江左谢太傅，高卧颇自喜，东山岂不佳，惜也终一起。阿坚偶自败，元子亦适死；区区疑谤中，勋业端有几？当时嘲小草，虽戏实中理。所以山中人，至今笑园绮。
宋-陆游-《岁暮感怀以余年谅无几休日怆已迫为韵》@家世本无年，甲子近一周；小子独何幸，七十今平头。往者收朝迹，亟欲求归休，厚恩许奉祠，得禄岁愈优。三釜不及亲，顾为妻子留。何由洗此媿，欲挽天河流。
宋-陆游-《岁暮感怀以余年谅无几休日怆已迫为韵》@高皇昔中兴，风雨躬沐栉；一士未尝遗，万里皆驰馹。廉听辟言路，虚怀询得失。孤臣实草芥，亦获对宣室，龙颜宛在目，德不报万一。桥山松柏寒，泪尽史臣笔。
宋-陆游-《岁暮感怀以余年谅无几休日怆已迫为韵》@王师宿梁益，行台护诸将；腐儒忝辟书，万里至渭上。旌旗照关路，风雪暗戎帐，堂堂铁马阵，亹亹木牛饷。谁知骨相薄，空负心胆壮！回首二十年，抚事增悲怆。
宋-陆游-《岁暮感怀以余年谅无几休日怆已迫为韵》@在昔祖宗时，风俗极粹美，人材兼南北，议论忘彼此。谁令各植党，更仆而迭起；中更夷狄祸，此风犹未已。臣不难负君，生者固卖死。傥筑太平基，请自厚俗始。
宋-陆游-《岁暮感怀以余年谅无几休日怆已迫为韵》@井地以养民，整整若棋画。初无甚贫富，家有五亩宅。哀哉古益远，祸始开阡陌。富豪役千奴，贫老无寸帛。因穷礼义废，盗贼起蹙迫。谁能讲古制，寿我太平脉？
宋-陆游-《岁暮怀张季长》@已迫桑榆景，况逢梅柳时。功名终自误，老病独如期。醉眼嫌天迮，孤吟觉鬼悲。唐安在何许？无字寄相思。
宋-陆游-《岁暮老怀》@粥美忘流啜，灯孤伴独吟。衾寒知夜艾，身痛卜天阴。薪炭常忧绝，杯觞不厌深。故人今已矣，三叹有遗音。
宋-陆游-《岁暮贫甚戏书》@阿堵元知不受呼，忍贫闭户亦良图。曲身得火才微直，槁面持杯秪暂朱。食案阑干堆苜蓿，褐衣颠倒著天吴。谁知未减麤豪在，落笔犹能赋两都。
宋-陆游-《岁暮贫甚戏作》@得米还求涧底薪，始知天地有穷人。年开八秩宁赊死？官及三儿不救贫。药尽无如医偃蹇，囊空那办酒逡巡。柳条萱草添愁思，不似寻常见早春。
宋-陆游-《岁暮遣兴》@昔慕骚人赋远游，放懹蜀栈楚山秋。橘中尚可著四老，海外谁云无九州？薄酒时须浇舌本，闲愁莫遣上眉头。幅巾短褐吾羞便，实厌衣冠裹沐猴。
宋-陆游-《岁暮遣兴》@病著愁侵并不支，孤村况遇岁残时。水轩客散成舒啸，山寺僧来得剧棋。铜鸭香生风嫋嫋，竹鸡声断雨丝丝。新诗锻炼功何似，问著衰翁自不知。
宋-陆游-《岁暮书怀》@世事从来不可常，把茆犹幸得深藏。床头酒瓮寒难熟，瓶里梅花夜更香。薄命元知等蝉翼，畏途何处不羊肠？诗成读罢仍无用，聊满山家骨董囊。
宋-陆游-《岁暮书怀》@忆昔初辞鵷鹭行，慨然誓墓老耕桑。蓼汀夜宿梦魂爽，梅坞暮归襟袖香。穷巷每多闲日月，小儿时诵古文章。吾侪穷死从来事，敢变胸中百链刚。
宋-陆游-《岁暮与邻曲饮酒用前辈独酌韵》@出会稽南门，九里有聚落，虽非衣冠区，农圃可共酌。野实杂甘酸，草具无厚薄。小童能击筑，一笑相与乐。徒手出丛花，空中取丸药。主礼虽可笑，众客亦起酢。聊持缀宿好，未用嘲淡泊。穷达则不同，亦践真率约。予年过八十，故物但城郭。作诗记清欢，未媿华表鹤。
宋-陆游-《岁暮杂感》@衰发如枯菅，残齿如败屐。取米鬻薄糜，便足度晨夕。欲知死远近，不必讯龟筴。四序忽已过，如数堠双只。发装陌上亭，具食水边驿。会当一日归，岂有终作客！
宋-陆游-《岁暮杂感》@天风吹雪片，大者如飞鸥；岂惟平沟坑，直恐薶马牛。百钱买薪蒸，千钱赎褐裘，虽无狐貉温，要免沟壑忧。小儿为我言，幸可具杯瓯；园蔬亦复佳，过足翁岂求。
宋-陆游-《岁暮杂感》@岁尽霜雪稠，相望僵万木；天岂私梅花，独畀此芬馥。高标我自有，何憾老空谷。人言和羹实，晚或参鼎餗。哀哉世论卑，污我麈外躅。谁能湔祓之，写真配修竹？
宋-陆游-《岁暮杂感》@我少虽嗜书，赋性实慵惰。初志略未酬，白发已无那。吾儿犹好勇，世事如弃唾。呻吟编简中，彻旦或未卧。尔来愈自励，日读易一过，勉终大学功，吾道要负荷。
宋-陆游-《岁暮作》@鱼贯长条兔卧盘，往来聊续里闾欢。旧符又拟新年换，残历都无半纸看。梅影横斜春尚浅，角声悲壮夜将阑。坚顽敢望今如许，戏说期颐强自宽。
宋-陆游-《岁穷》@困厄身如寄，推迁岁忽穷。百年均昨梦，万古一飞鸿。夜瓮鸣春酒，晨畦撷晚菘。属餍童子笑，便腹负吾翁。
宋-陆游-《岁首书事》@东风入律寒犹剧，多稼占祥雪欲成。郁垒自书夸腕力，屠苏不至叹人情。呼卢院落哗新岁，卖困儿童起五更。白发满头能且健，剩随邻曲乐升平。
宋-陆游-《岁首书事》@扶持又度改年时，耄齿侵寻敢自期。中夕祭余分餺飥，犁明人起换锺馗。春盘未抹青丝菜，寿斝先酬白发儿。闻道城中灯绝好，出门无日叹吾衰。
宋-陆游-《岁晚》@日月忽其逝，吾生犹几何？不从屠狗醉，即和饭牛歌。斧钺稽天讨，金缯约虏和。无情恨荆棘，岁晚暗铜驼。
宋-陆游-《岁晚》@岁晚霜风正怒号，荒村败屋拥藜蒿。穷犹可勉圣贤事，老岂遽忘铅椠劳。从宦虽如棋已决，治经窃比茧初缫。闭门养气渊源在，未敢摧伤学楚骚。
宋-陆游-《岁晚》@岁晚城隅车马稀，偷闲聊得掩荆扉。征蓬满野风霜苦，多稼连云雁骛肥。报国有心空自信，结茅无地竟安归？浣花道上人谁识，华表千年老令威。
宋-陆游-《岁晚》@无穷世事浩难量，岁晚沉绵卧草堂。短褐坼图移曲折，故书经蠹失偏傍。卖刀拟买春耕犊，挟筴曾亡旧牧羊。点检生涯还自笑，菜畦残叶带新霜。
宋-陆游-《岁晚》@云暗郊原雪意稠，天公似欲富来麰。布衾岁久真如铁，讵取私怀一己忧。
宋-陆游-《岁晚》@不学空门不学仙，端居胸次自超然。绛人甲子君休问，新岁吾儿本命年。
宋-陆游-《岁晚》@扶藤据几久支离，敢料駸駸迫耄期。面槁自丹天所借，齿摇复住力何施？花前鲸吸犹堪酒，窗底蝉嘶未废诗。浮世极知谁不死，比君终挍几年迟。
宋-陆游-《岁晚》@戒杀家庖罢馈鱼，病脾亦复禁寒蔬。莫惭邻里嘲枯淡，出甑香粳玉不如。
宋-陆游-《岁晚》@小岫嶙峋炷宝熏，卷书闲对一窗云。雁声忽向天边过，起立中庭看断群。
宋-陆游-《岁晚》@小坞梅开十二三，曲塘冰绽水如蓝。儿童门采春盘料，蓼茁芹芽欲满篮。
宋-陆游-《岁晚》@久矣功名不上心，亦无心要老山林。鹿门采药悠然去，千载庞公是赏音。
宋-陆游-《岁晚感怀》@利名争夺两皆非，生世宁殊露易曦。老冉冉来谁独免，冢累累处会同归。听歌莫惜终三叠，纵猎何妨更一围。醉卧日高呼不醒，笑人霜晓束朝衣。
宋-陆游-《岁晚怀故人》@衰髯白尽无添处，病骨臞然欲折时。客抱琴来聊瀹茗，吏封印去又哦诗。山横城上势如压，角动楼头声正悲。零落断鸿书不到，岁残何以慰相思？
宋-陆游-《岁晚怀镜湖旧隐慨然有作》@公府还家鬓未秋，镜湖南畔决归休。读书精舍岂轻出，采药名山成远游。白堕兴来犹小醉，青精材足更何求。俗间毁誉惟堪笑，常隘韩公咎斗牛。
宋-陆游-《岁晚盘尊索然戏书》@经年薄宦客桐庐，市邑萧然一物无。名酒不来惟饮湿，长鱼难觅且焚枯。支离鹤骨寒添瘦，宛转龟肠夜自呼。更与儿曹同一笑，灯前短褐拆天吴。
宋-陆游-《岁晚书怀》@残岁堂堂去，新春鼎鼎来。梦移乡国近，酒挽壮心回。暖律初催柳，晴光并上梅。东湖有归日，衰抱得频开。
宋-陆游-《岁晚书怀》@早见龙翔上太清，即今孤宦老山城。灵丹不解换凡骨，薄命枉教生太平。积雪楼台增壮观，近春鸟雀有和声。如山吏牍何时了？惆怅西窗晚照明。
宋-陆游-《岁晚幽兴》@梅出疏篱柳拂池，流年已迫早春时。壮心卓荦犹欺酒，老业呻吟未废诗。眼暗观书如棘沥，齿疏嘬饭似牛呞。风炉欲试苍鹰爪，自向林间拾堕枝。
宋-陆游-《岁晚幽兴》@残年欲遂迫期颐，追数朋俦死已迟。卜冢治棺输我快，染须种齿笑人痴。野梅角地草生後，街柳拂鞍冰泮时。满眼云山不须买，剩倾新酿赋新诗。
宋-陆游-《岁晚幽兴》@万里风波行路难，君恩尚许缀祠官。中庭郁郁药苗长，绝壁飕飕松吹寒。泥巷有人寻杜甫，雪庐无吏问袁安。清晨对镜增幽致，龟屋新裁二寸冠。
宋-陆游-《岁晚幽兴》@短鬓元知不久青，况开九帙数余龄。全家共保一忍字，累世相传三住铭。时泛孤舟过梅市，却穿双屩上兰亭。拥炉莫恨无僧在，满院松风要细听。
宋-陆游-《岁未尽前数日偶题长句》@老向人间迹转孤，参差烟火出菰蒲。数畦绿菜寒犹茁，一勺清泉手自?。榖贱窥篱无狗盗，夜长暖足有狸奴。岁阑更喜人强健，小草书成郁垒符。
宋-陆游-《岁未尽前数日偶题长句》@短褐萧萧一幅巾，明时乞与水云身。平生不售屠龙技，投老真为种菜人。釜粥芬香饷邻父，阑猪丰腯祭家神。联翩节物惊人眼，傩鼓停?又见春。
宋-陆游-《岁未尽前数日偶题长句》@栟榈小弁野人装，八十三年旧话长。真笑形骸无藉在，本知生世不牢强。茅檐啼鸟初相命，烟渚归鸿渐著行。想得城中盛冠盖，家家来往荐椒觞。
宋-陆游-《岁未尽前数日偶题长句》@风号四野云如墨，徂岁消磨不满旬。瑞雪便应平地尺，野梅又报一年春。长河断渡冰将合，古寺题诗手为皴。僵卧闭门行路绝，安知今代独无人？
宋-陆游-《岁未尽前数日偶题长句》@渐近新年日愈长，不辞扶病举椒觞。了无一事干灵府，只合终身住醉乡。门飣春盘儿女喜，捣簁腊药婢奴忙。蜀州白首犹痴绍，更为梅花赋断肠。
宋-陆游-《遂初》@狂本类三闾，归仍慕二疏。何由满人笑，但可遂吾初。奕奕沙堤马，栖栖下泽车。细看俱外物，俛首老犁锄。
宋-陆游-《遂初》@贫士善用短，屏居常自如。出寻邻叟语，归读古人书。过店亦沽酒，登山时跨驴。非关傲麈世，聊欲遂吾初。
宋-陆游-《笋绝句》@列仙阅世独清臞，雪谷冰溪老不枯。输与锦绷孩子辈，千金一束入天厨。
宋-陆游-《所居堂极凉虽三伏常有秋意也偶得长句》@高栋虚檐六月凉，野人谁遣寄华堂？炎威自避重重幕，清吹时生曲曲廊。白苎出箱开叠雪，甘瓜随刃落轻霜。凭谁为报金羁客，满帽京尘有底忙？
宋-陆游-《塔子矶》@塔子矶前艇子横，一窗秋月为谁明？青山不减年年恨，白发无端日日生。七泽苍茫非故国，九歌哀怨有遗声。古来拨乱非无策，夜半潮平意未平。
宋-陆游-《蹋碛》@鬼门关外逢人日，蹋碛千家万家出。竹枝残戚云不动，剑器联翩日将夕。行人十有八九瘿，见惯何曾羞顾影。江边沽酒沙上卧，峡口月出风吹醒。人生未死信难知，憔悴夔州生鬓丝。何日画船摇桂楫，西湖却赋探春诗？
宋-陆游-《太古》@太古安知虙与尧，茹毛饮血自消摇。不须追咎为书契，初结绳时俗已浇。
宋-陆游-《太平花》@扶床踉蹡出京华，头白车书未一家。宵旰至今劳圣主，泪痕空对太平花。
宋-陆游-《太师魏国史公挽歌词》@早擅渊源学，常怀恳款忠。云龙际千载，典册冠三公。论谏宁中止，谋谟不苟同。此心谁复识？志士泣秋风。
宋-陆游-《太师魏国史公挽歌词》@位历公卿贵，身兼将相荣；珥貂仪一品，锡带价连城。入告推忠厚，躬行本志诚。斯民何以报，万里遍春耕。
宋-陆游-《太师魏国史公挽歌词》@道德补天石，勋劳夹日龙。犯颜无不尽，造膝略皆从。岁贡来戎币，秋防灭塞烽。画图麟阁上，犹足折遐冲。
宋-陆游-《太师魏国史公挽歌词》@旧弼初收召，惟公力赞扬。都亭移供帐，全魏彻封疆。大度宁猜阻？群言自中伤。拳拳虚左意，犹可质穹苍。
宋-陆游-《太师魏国史公挽歌词》@垄干劳久戍，大将未班师。抗议回天意，忘身为圣时。人心嶮莫测，时事远难知。汗简方传信，孤生欲语谁！
宋-陆游-《太息》@太息重太息，吾生谁与归？那知暮景迫，但觉故人稀。避祸归犹困，忧谗默亦非。今年贫彻底，拟卖旧渔矶。
宋-陆游-《太息》@闲将白发照清沟，太息年光逝不留。勋业无期著书晚，此生与世判悠悠。
宋-陆游-《太息》@太息重太息，吾行无终极。冰霜迫残岁，鸟兽号落日。秋砧满孤村，枯叶拥破驿。白头乡万里，堕此虎豹宅。道边新食人，膏血染草棘。平日铁石心，忘家思报国。即今冒九死，家国两无益。中原久丧乱，志士泪横臆。切勿轻书生，上马能击贼。
宋-陆游-《太息》@太息贫家似破船，不容一夕得安眠。春忧水潦秋防旱，左右枝梧且过年。
宋-陆游-《太息》@早岁元于利欲轻，但余一念在功名。白头不试平戎策，虚向江湖过此生。
宋-陆游-《太息》@祷庙祈神望岁穰，今年中熟更堪伤。百钱斗米无人要，贯朽何时发积藏？
宋-陆游-《太息》@凄凄复凄凄，山路穷攀跻。仆病卧草间，马困声酸嘶。脱兔截道奔，穷狖上树啼。崩湍一何哀，下落万仞溪。昏黑投孤戍，洗我衣上泥。下愚不可迁，大惑终身迷。仕宦十五年，曾不饱糠粞。客路少睡眠，月白闻号鸡。欲行且复止，虎来茆叶低。
宋-陆游-《太息》@书生忠义与谁论？骨朽犹应此念存。砥柱河流僊掌日，死前恨不见中原。
宋-陆游-《太息》@北陌东阡有故墟，辛勤见汝昔营居。豪吞暗蚀皆逃去，窥户无人草满庐。
宋-陆游-《太息》@自古才高每恨浮，伟人要是出中州。即今未必无房魏，埋没胡沙死即休。
宋-陆游-《太息》@关辅堂堂堕虏尘，渭城杜曲又逢春。安知今日新丰市，不有悠然独酌人？太液黄鹄歌汉始元元年春二月，黄鹄下建章宫太池中。公卿上寿，赐诸王列侯宗室金钱。予夜读汉书，追作歌一首。建章宫里春风寒，太液水生池面宽。中人驰奏黄鹄下，龙旗豹尾临池看。芹香藻暖鹄得意，左右从官呼万岁；须臾传诏宴公卿，驩声如雷动天地。时平宫省游乐多，黄鹄刷羽涵恩波。小臣珥笔龙墀下，愿继前朝天马歌。
宋-陆游-《叹老》@齿堕因废谈，发短不入把。余年似残尊，欲尽不禁泻。出门见乡曲，每恨识面寡。往昔同戏儿，累累冢盈野。
宋-陆游-《叹老》@晨起梳头满镜霜，岂堪著脚少年场。酒徒分散情疏索，棋敌凭陵意颉颃。寓世极知均醉梦，余生只合老耕桑。石帆山下蓴丝长，待我还东泊野航。
宋-陆游-《叹老》@朋侪什九堕丘墟，自笑身如脱纲鱼。委命已悲吾道丧，垂名真负此心初。齿残仅可决濡肉，眼涩知难读细书。家事岂容关老子，儿曹努力事耕鉏。
宋-陆游-《叹老》@小筑依林薮，残年迫耄期。衣宽方觉瘦，步蹇始悲衰。食饮常多忌，方书动自随。园花几分在？睡起问吾儿。
宋-陆游-《叹老》@镜里萧萧白发新，默思旧事似前身。齿残对客豁可耻，臂弱学书肥失真。渐觉文辞乖律吕，岂惟议论少精神。平生师友凋零尽，鼻垩挥斤未有人。
宋-陆游-《叹老》@身历邅回事万端，天教林下养衰残。文编似是他人作，书卷如曾隔世观。久已悠悠置恩怨，况能一一记悲懽？床头周易真良药，不是书生强自宽。
宋-陆游-《叹俗》@风俗陵夷日可怜，乞墦钳市亦欣然。看渠皮底元无血，那识虞卿鲁仲连！
宋-陆游-《叹息》@国家图籙合中兴。，叹息吾宁粥饭僧。卖剑买牛衰可笑，坏裳为裤老犹能。晓过射圃云藏垒，夜读兵书雨洒灯。安得龙媒八千骑，要令穷虏畏飞腾。
宋-陆游-《炭尽地炉危坐至夜分戏作》@短景窗易黑，长宵炉少红。直令贫到骨，未害气如虹。志士元谋道，儒生敢讳穷。霜严鸡喔喔，但愧读书功。
宋-陆游-《探梅》@我游东村冲暮烟，断桥流水鸣溅溅。欲寻梅花作一笑，数枝忽到拄杖边。高标元合著山泽，绝艳岂复施丹铅。定知曾授餐玉法，不尔恐是淩波仙。锦江赋诗忽万里，蓬山把酒今三年。相逢风味宛如昨，人生何者非前缘？颇思取醉极清赏，杖头幸有百许钱。但判插破乌纱帽，莫记吹落黄金船。
宋-陆游-《探梅》@岁月相寻岂有穷，早梅唤醒醉眠翁。坐中酒量人人别，花底春风处处同。白帝城边微雪过，青衣江上夕阳红。锦囊空复残诗在，分付悲欢一梦中。
宋-陆游-《探梅》@半吐幽香特地奇，正如官柳弄黄时。放翁颇具寻梅眼，可爱南枝爱北枝。
宋-陆游-《探梅》@江路云低糁玉尘，暗香初探一枝新。平生不喜凡桃李，看了梅花睡过春。
宋-陆游-《探梅至东村》@乞得残骸已累年，柴车破弊不堪悬。闲愁正要供诗思，小疾何妨省酒钱。忍事渐多心混混，贮书虽少腹便便。今朝偶有寻梅兴，春色争来拄杖前。
宋-陆游-《唐长庆中南池新亭碑在汉高帝庙侧亭已失所在》@池废新亭亦已无，遗碑半灭卧春芜。文章绮靡虽非古，今代词人不办渠。
宋-陆游-《唐希雅雪鹊》@烈风大雪吞江湖，巨木摧折竹苇枯。乌鸢瑟缩堕地死，岂复能顾卵与雏。棘枝拔出乱石罅，凛凛生气独有余。耐寒两鹊亦异禀，羽族有此山泽臞。神凝气劲中自足，不待晴日相鸣呼。深知画手亦怪伟，用意直刮造化炉。氄毛虽细爪翮健，落笔岂独今所无？我评此画如奇书，颜筋柳骨追欧虞。
宋-陆游-《唐虞》@唐虞虽远愈巍巍，孔氏如天孰得违？大道岂容私学裂，专门常怪世儒非。少林尚忌随人转，老氏亦尊知我稀。能尽此心方有得，勿持糟粕议精微。
宋-陆游-《堂东小室深丈袤半之戏作》@小室舍东偏，满窗朝日妍。研池生细浪，香岫起微烟。欲极图书乐，少须冰雪天。犹胜禅榻上，仅仅占三椽。
宋-陆游-《堂中以大盆渍白莲花石菖蒲翛然无复暑意睡起》@海东铜盆面五尺，中贮涧泉涵浅碧。岂惟冷浸玉芙蕖。青青菖蒲络奇石。长安火云行日车，此间暑气一点无。纱幮竹簟睡正美，鼻端雷起惊僮奴。觉来隐几日初午，碾就壑源分细乳。却拈燥笔写新图，八幅冰绡瘦蛟舞。
宋-陆游-《逃暑小饮熟睡至暮》@桑落香浮槲叶杯，甘瓜绿李亦佳哉！虚堂顿解汗挥雨，高枕俄成鼻殷雷。静听风声生槛竹，徐看日影转庭槐。晚凉更动扁舟兴，北渚红蕖已半开。
宋-陆游-《逃暑小饮熟睡至暮》@槐影桐阴欲满廊，纶巾羽扇自生凉。新篘玉瀣陈双榼，平展风漪可一床。驰骑远分丹荔到，大盆寒浸碧瓜香。湖边谁谓幽居陋？也爱迢迢夏日长。
宋-陆游-《桃源》@木缺桥横一径微，断烟残霭晚霏霏。十年倦客明双眼，五月游人换夹衣。翠峡束成寒练静，苍崖溅落素鲛飞。尔来自笑痴顽甚，著处吟哦不记归。
宋-陆游-《陶山遇雪觉林迁庵主见招不果往》@山中大雪二尺强，道边虎迹如碗大；衰翁畏虎复畏寒，招唤不来公勿怪。梨花开时好风日，走马寻公作寒食。不须沽酒饮陶潜，箭笋蕨芽如蜜甜。
宋-陆游-《陶渊明云三径就荒松菊犹存盖以菊配松也余读》@菊花如端人，独立凌冰霜；名纪先秦书，功标列仙方。纷纷零落中，见此数枝黄。高情守幽贞，大节凛介刚。乃知渊明意，不为泛酒觞。折嗅三叹息，岁晚弥芬芳。
宋-陆游-《腾腾》@腾腾吾丧我，兀兀我忘吾。万事皆堕甑，一身真朽株。江天号鹳鹤，村巷暗楸梧。薄酒犹堪醉，归来稚子扶。
宋-陆游-《题庵壁》@偶向城南卜草庐，二年浪迹寄樵渔。大床独卧豪犹在，万众横行策竟疏。清浊戏分春瓮酒，朱黄闲勘夜窗书。衰颜安用频看镜，日日元知有不如。
宋-陆游-《题庵壁》@万里东归白发翁，闭门不复与人通。绿樽浮蚁狂犹在，黄纸栖鸦梦已空。薄技徒劳真刻楮，浮生随处是飞蓬。湖边吹笛非凡士，傥肯相从寂寞中？
宋-陆游-《题庵壁》@万叠青山绕镜湖，数椽自爱野人居。风来松度龙吟曲，雨过庭余鸟迹书。小疾不妨寻酒去，丰年偶及挂冠初。有金可散还多事，四壁萧然计未疏。
宋-陆游-《题庵壁》@破屋飕飕雀鼠穿，迩来四壁愈萧然。钱多孰谓可使鬼，人众何尝能胜天？秃尾驴游云外寺，长须奴引竹间泉。更余一事犹当勉，读易从今十绝编。
宋-陆游-《题庵壁》@竹间仅有屋三楹，虽号吾庐实客亭。已断雨声重点滴，欲残灯影更晶荧。酒惟排闷难中圣，茶却名家可作经。头眩减来还病蹇，何时彻底得康宁？
宋-陆游-《题庵壁》@孤村寂寂潮生浦，小院昏昏雨送梅。蔬食一箪宜面槁，畏涂九折自心灰。古人骨朽有书在，今雨泥多无客来。散发阳狂非寄傲，世间万事本悠哉！
宋-陆游-《题庵壁》@侠气当年盖五陵，今成粥饭在家僧。身存但倚贫非病，齿落方惭豁可憎。踏月闲穿双草屩，听琴横按一枯藤。年来万事都经遍，强笑看人独未曾。
宋-陆游-《题庵壁》@身似蜗牛麤有庐，却缘无用得安居。地炉封火欺寒雨，纸阁油窗见细书。荞熟山僧分餺飥，船来溪友饷薪樗。闭门莫笑衰颓甚，读易论诗亦未疏。
宋-陆游-《题庵壁》@衰发萧疏雪满巾，君恩乞与自由身。身并猿鹤为三友，家托烟波作四邻。十日风号未成雪，一年梅发又催春。渔舟底用勤相觅，本避浮名不避人。
宋-陆游-《题北窗》@束担还山读旧书，断编终日见唐虞。千茎白发年华速，一点青灯夜漏徂。厚价异时空市骨，大呼从昔不成卢。细思天赋原非薄，跬步门前万顷湖。
宋-陆游-《题北窗》@不嗔人作腐儒看，断简堆中兴未阑。更事愈怀忧国切，苦心始觉著书难。流泉激激人声远，修竹萧萧暑令寒。四海诸公常共处，北窗何地著身宽？
宋-陆游-《题柴言山水》@阴阴山木合，幽处著柴荆。喧中有静意，水车终日鸣。
宋-陆游-《题柴言山水》@悬水三十仞，疾雷闻数里。正暑凛生秋，倚杖者谁子？
宋-陆游-《题柴言山水》@高秋风雨天，幽居诗酒地。君看此气象，其可折简致？
宋-陆游-《题柴言山水》@草亭临峭绝，霜嶂起嶙峋。危磴傥可上，老夫思卜邻。
宋-陆游-《题陈伯予主簿所藏秦少游像》@晚生常恨不从公，忽拜英姿绘画中。妄欲步趋端有意，我名公字正相同。
宋-陆游-《题城南堂》@山林恨与亲友别，朝市不堪车马喧。陈子调高无俗客，一廛却要近修门。
宋-陆游-《题城南堂》@借问城南老居士：新年乐事复何如？春寒催唤客尝酒，夜静卧听儿读书。
宋-陆游-《题城侍者剡溪图》@暮境侵寻两鬓丝，湖边自葺小茆茨。从今步步俱回棹，不独山阴兴尽时。
宋-陆游-《题城侍者岘山图》@汉水沉碑安在哉？千年岘首独崔嵬。平生不作羊公计，但欲无名死草莱。
宋-陆游-《题传神》@湿云生两屦，细雨暗孤篷。悔不桐江上，从初作钓翁。
宋-陆游-《题传神》@雪鬓萧然两颊红，人间随处见神通。半醒半醉常终日，非士非农一老翁。枥骥虽存千里志，云鹏已息九天风。巉巉骨法吾能相，难著凌烟剑佩中。
宋-陆游-《题传神》@盐车心愧渥洼姿，邂逅风云妄自期。啮雪岂无归汉日，饭牛犹有相齐时。君看短褐琴横膝，谁许峨冠剑拄颐？白发萧萧虽惫矣，时来或将渡辽师。
宋-陆游-《题村店壁》@五十年来命压头，即今残发不禁愁。乱鸦阵起霜天晚，落叶声乾古渡秋。小市啜醨聊兀傲，长亭秣蹇得迟留。一身自处穷如许，幸是无因为国谋。
宋-陆游-《题道傍壁》@晚境那禁岁月催，幽花又见涧边开。莫辞剩买旗亭酒，恐有骑驴李白来。
宋-陆游-《题道傍壁》@湖废财存十二三，拍堤涨水尚如蓝。吾庐隐翳初非意，颇欲临流结草庵。
宋-陆游-《题馆中直舍壁》@几年憔悴去清班，敢辱君恩误赐环。但厌软麈随倦马，不愁弱水隔神山。下帷寝饭群书里，退食雍容众隽间。行矣东归竟何补？低回未免媿吾颜。
宋-陆游-《题郭太尉金州第中至喜堂》@安康甲第天下传，玉题绣井摩云烟。落成鼓吹震百里，意气欲压秦山川。第中筑堂最宏丽，奎画岌岌蛟龙缠。知公所喜在勇退，顾视解组如登仙。公心虽尔天未可，终倚北伐铭燕然。十年宿卫功第一，小却卧护长淮边。帐前犀甲罗十万，幙下珠履逾三千。愿公小缓高枕计，即今河雒犹腥膻。出师鸡鹿拥皂纛，画象麒麟峨玉蝉。是时公喜客亦乐，为公满泻黄金船。
宋-陆游-《题海首座侠客像》@赵魏胡尘千丈黄，遗民膏血饱豺狼。功名不遣斯人了，无奈和戎白面郎！
宋-陆游-《题韩运盐竹隐堂绝句三首》@邺下王孙今胜流，相逢三伏凛生秋。未尝一日可无竹，似是前身王子猷。
宋-陆游-《题韩运盐竹隐堂绝句三首》@尘埃车马日駸駸，谁解从君一散襟？待我清秋有闲日，抱琴来写万龙吟。
宋-陆游-《题韩运盐竹隐堂绝句三首》@静处知君解策勋，炉香袅袅起微云。岸巾不往寻青士，欹枕还应对墨君。
宋-陆游-《题湖边旗亭》@春色初回杜若洲，佳人又典鷫鷞裘。八千里外狂渔父，五百年前旧酒楼。渡口远山颦翠黛，天边新月挂琼钩。回头笑向红尘说：也有闲愁到此不？
宋-陆游-《题画薄荷扇》@薄荷花开蝶翅翻，风枝露叶弄秋妍。自怜不及狸奴点，烂醉篱边不用钱。
宋-陆游-《题画薄荷扇》@一枝香草出幽丛，双蝶飞飞戏晚风。莫恨村居相识晚，知名元向楚辞中。
宋-陆游-《题慧老芋岩》@煨芋当时话已新，如今拈出更精神。十年相国非吾愿，半颗君当别付人。
宋-陆游-《题江陵村店壁》@青旆三家市，黄茆十里冈。蓬飞风浩浩，尘起日茫茫。驰骋多从兽，鉏耰少破荒。行人相指似，此路走襄阳。
宋-陆游-《题接待院壁》@笙歌凄咽离亭晚，回首高城半掩门。叠叠远山横翠霭，娟娟新月耿黄昏。未嫌双橹妨欹枕，自是孤舟易断魂。遥想柯桥落帆处，隔江微火认渔村。
宋-陆游-《题酒家壁》@智若禹行水，道如丁解牛。蘧蘧几春梦，泛泛一虚舟。事定忧何益，狂来醉始休。青帘夸酒美，且复共登楼。
宋-陆游-《题酒家壁》@明主何曾弃不才，书生飘泊自堪哀。烟波东尽江湖远，云栈西从陇蜀回。宿雨送寒秋欲晚，积衰成病老初来。酒香菰脆丹枫岸，强遣樽前笑口开。
宋-陆游-《题跨湖桥下酒家》@湖水绿於染，野花红欲燃。春当三月半，狂胜十年前。小店开新酒，平桥上画船。翩翩幸强健，不必愧华颠。
宋-陆游-《题老学庵壁》@此生生计愈萧然，架竹苫茆只数椽。万卷古今消永日，一窗昏晓送流年。太平民乐无愁叹，衰老形枯少睡眠。唤得南村跛童子，煎茶扫地亦随缘。
宋-陆游-《题梁山军瑞丰亭》@我行都梁窘风雪，史君喜事能留客；瑞丰亭上一尊酒，渺渺郊原水初白。峡中地褊常苦贫，政令愈简民愈淳。本来无事只畏扰，扰者才吏非庸人。都梁之民独无苦，须晴得晴雨得雨；史君心爱稼如云，时上斯亭按歌舞。歌阑舞罢史君醉，父老罗拜丰年赐。圣朝尚实抑虚文，纵产芝房非上瑞。
宋-陆游-《题龙鹤菜帖》@先生直玉堂，日羞太官羊。如何梦故山，晓枕春蔬香？春蔬尚云尔，况我旧朋友。万里一纸书，殷勤问安否。先生高世人，独恨不早归。坐令龙鹤菜，犹愧首阳薇。
宋-陆游-《题庐陵萧彦毓秀才诗卷后二首》@诗句雄豪易取名，尔来闲澹独萧卿。苏州死后风流艳，几许工夫学得成。
宋-陆游-《题庐陵萧彦毓秀才诗卷后二首》@法不孤生自古同，痴人乃欲镂虚空。君诗妙处吾能识，正在山程水驿中。
宋-陆游-《题旅舍壁》@老子残年未易量，出门随处得彷徉。窗棂日淡僧房暖，灶突烟青旅甑香。浊酒可求敲野店，旧题犹在拂颓墙。闲来又取丹经读，夜就松明解布囊。
宋-陆游-《题旅舍壁》@泥淖停牛屋，风埃坐篑床。绛人难讳老，楚客自嫌狂。浪迹江湖大，回头日月长。村村有饼饵，正可不贲粮。
宋-陆游-《题旅舍壁》@地旷风号木，天高日脱云。村名步头换，县界驿前分。蒿艾春侵路，鸡豚暮识群。敲门就炊爨，一饭敢忘君？
宋-陆游-《题梅汉卿醉经堂》@它人烂醉锦瑟傍，君独醉心编简香；沉酣骨髓春盎盎，如枕麴蘖罗杯觞。三万牙签插高架，五千黄卷撑枯肠。信哉名教有乐地，白首不入无功乡。
宋-陆游-《题门壁》@四十年来住此村，胜衣拜起有曾孙。市垆分熟容赊酒，邻舍情亲每馈餐。居似穷边荒马驿，身如深谷老桑门。幸知岁恶缘陂废，安得农官与细论？
宋-陆游-《题明皇幸蜀图》@天宝政事何披猖，使典相国胡奴王。弄权杨李不足怪，阿瞒手自裂纪纲。八姨富贵尚有理，何至诏书褒五郎。卢龙贼骑已汹汹，丹凤神语犹琅琅。人知大势危累卵，天稔奇祸如崩墙。台省诸公独耐事，歌咏功德卑虞唐。一朝杀气横天末，疋马西奔几不脱。向来谄子知几人，贼前称臣草间活。剑南万里望秦天，行殿春寒闻杜鹃。老臣九龄不可作，鱼蠹蛛丝金监编。
宋-陆游-《题千秋观怀贺亭》@河湟使典珥左貂，曲江相君谢不朝。宫中玉环狐作妖，黠虏旁窥心已骄。天维欲绝地轴摇，有识凛凛忧宗祧。贺公托言师松乔，黄冠径归侣渔樵，老马立仗不自聊，去如鸾凤冲烟霄。倾都祖饯拥渭桥，贤哉大夫脱尘嚣，扬州渡江木兰桡，入东夜听钱塘潮。我来故祠竹萧萧，黄冠野服传生绡。词卑媿匪英琼瑶，空采苹藻奠桂椒。虚堂断香闭寂寥，遗魂零落何由招？
宋-陆游-《题桥南堂图》@平生不识桥南路，闻道清流带烟树。今朝开卷一欣然，恍若身亲到其处。徐郎独立嶷如山，招不能来麾不去。旧居万瓦碧浮烟，结茅却就桥南住。雪尽春生水似蓝，想君清啸钓鱼庵。道上红尘高十丈，断无一点到桥南。
宋-陆游-《题三茆郡道士云隐》@兴尽当年句曲秋，却归罨画弄肩舟。有时信脚来沙际，拾得残云补破裘。
宋-陆游-《题三茆郡道士云隐》@尚嫌勾漏养丹砂，况种刘郎去後花。罨画溪头云万顷，不知何处是君家。
宋-陆游-《题僧庵》@细路穿云坞，危桥渡野塘。人稀土花碧，屋老瓦松长。忧患双蓬鬓，装资一布囊。烧薪藉余暖，今夜有新霜。
宋-陆游-《题山家壁》@山中无传漏，猿鸣知既夕。芳藤上幽援，素月照高壁。主人殊喜事，欢若有夙昔。稚子擎竹盘，炊黍持饷客。卜邻虽未辨，清啸聊自适。还病久废诗，笔端叹荆棘。
宋-陆游-《题剡溪莹上人梅花小轴》@孤舟清晓下溪滩，为访梅花不怕寒。忽有一枝横竹外，醉中推起短篷看。
宋-陆游-《题少陵画像》@长安落叶纷可扫，九陌北风吹马倒。杜公四十不成名，袖里空余三赋草。车声马声喧客枕，三百青铜市楼饮。杯残朒冷正悲辛，仗内斗鸡催赐锦！
宋-陆游-《题舍壁》@身寄瓜牛庐，手持科斗书。尚憎驽恋栈，肯羡鹤乘车？富贵何加我，山林亦宴如。年来常去杀，不叹食无鱼。
宋-陆游-《题舍壁》@草没孔明庐，尘流倚相书。家居四立壁，出驾独辕车。穷达本无择，死生良自如。镜湖三百里，处处侣禽鱼。
宋-陆游-《题施武子所藏杨补之梅》@补之写生梅，至简亦半树；此幅独不然，岂画横斜句？
宋-陆游-《题十八学士图》@隋日昏曀东南倾，雷塘风吹草木腥。平时但忌黑色儿，不知乃有虯须生。晋阳龙飞云滃滃，关洛万里即日平。东征归来脱金甲，天策开府延豪英。琴书闲暇永清昼，簪履光彩明华星。高参伊吕列佐命，下者才气犹峥嵘。但余一恨到千载，高阳缪公来窜名。老奸得志国几丧，李氏诛徙连孤婴。向令亟念履霜戒，危乱安得存勾萌。众贤一佞祸尚尔，掩卷涕泪临风横。
宋-陆游-《题史院壁》@命薄谋常拙，年衰力转微。鷁飞元合退，羝乳偶成归。汗简惭靡日，流麈怯染衣。无端霜夜月，应照旧苔矶。
宋-陆游-《题史院壁》@槁木忘荣谢，闲云任卷舒。慵为绕枝鹊，宁作蠹书鱼。羁旅心常折，亲朋梦亦疏。溪头钓船在，恐负此心初。
宋-陆游-《题史院壁》@白发无余鬒，苍颜失故丹。旅游多败意，大屋每饶寒。出畏霜侵褐，归乘日暖鞍。若非时得句，何以慰衰残？
宋-陆游-《题史院壁》@苔甃平分路，铜环半掩扉。残芜寒不死，败叶落还飞。责重何由塞，愁生但念归。非无茅一把，世事苦相违。
宋-陆游-《题书斋壁》@随分琴书适性情，乍寒偏爱小窗明。旋煎甖粟留僧话，故种芭蕉待雨声。丹药验方非畏死，文章排闷不求名。是间幽事君知否？莫怪经秋少入城。
宋-陆游-《题四仙像》@反虏鲸鲵世共雠，汉公勋业过伊周。市门洒泪尘埃里，谁与朝廷植委裘？
宋-陆游-《题四仙像》@世上年光东逝波，咸阳铜狄几摩挲？神仙不死成何事，只向秋风感慨多。
宋-陆游-《题四仙像》@曾看四岳荐虞鳏，阅岁三千一瞬间。归卧青山孤绝处，白驴常伴白云闲。
宋-陆游-《题四仙像》@莲花峰下张超谷，此老何曾有死生。闻道风清明月夜，至今鼻息乱松声。
宋-陆游-《题寺壁》@庵居浑似罢参僧，除却痴憨百不能。意倦有时凭曲几，兴来随处曳枯藤。云山直去宁须伴？藓磴高攀不计层。闻道鼍鸣天欲雨，松门小住看云兴。
宋-陆游-《题苏虞叟岩壑隐居》@苏子飘然古胜流，平生高兴在沧州。千岩万壑旧卜筑，一马二僮时出游。香断钟残僧阁晚，鲸吞鼍作海山秋。极知处处多奇语，肯草吴牋寄我不？
宋-陆游-《题搨本姜楚公鹰》@忆昔呼鹰塞草枯，妖狐狡兔笑谈无。明窗见画空三叹，恍若霜郊遇猎徒。
宋-陆游-《题搨本姜楚公鹰》@弓面霜寒斗力增，坐思铁马蹴河冰。海东俊鹘何由得，空看绵州旧画鹰。
宋-陆游-《题唐执中书楼》@吾州唐子他州无，闭户偏读家藏书。志气颇闻已山立，神仙固自多楼居。终日坐忘对燕几，有时出游骑蹇驴。人生如此自可尔，勿羡新贵高门闾。
宋-陆游-《题王仲信画水石横幅》@王郎书逼杨风子，画亦凭陵蜀两孙。岂是天公憎绝艺，一生憔悴向衡门。
宋-陆游-《题望海亭亭在卧龙绝顶》@瑞龙千丈何蜿蜒，苍鳞翠鬣翔江边。路逢镜湖乃下驻，玩珠不去知何年。七州元帅拥画戟，全家终日楼居仙。霜笳一曲入银汉，碧瓦万叠浮岚烟。其间望海最杰观，疏豁坐占蓬莱先。风云变化几席上，蛟鼍出没阑干前。手扪心房倚北斗，眼中万象俱森然。尚书唤客共领略，远坊十里闻管弦。从容赋诗出妙思，超绝欲拍微之肩。坐中有客垂九十，追逐无路空自怜。夜阑客散公归院，笙歌隐隐在半天。向来老客今何处？菱唱三更起钓船。
宋-陆游-《题卧龙山》@涪翁幾日客，遗墨徧苍崖。作吏今三月，偷闲始一来。雲归就簷宿，江怒触山迴。更欲窮幽赏，城头叠鼓催。
宋-陆游-《题吴参议达观堂堂牓盖朱希真所作也仆少亦辱》@中原遗老雒川公，鬓须白尽双颊红，挥亳为君作斋牓，想见眼中余子空。余子碌碌何足数，独付庄周贾生语。看君践履四十年，始知此公不轻许。公今度世为飞僊，开卷使我神凛然。清时台省要才杰，诸公谁致雒川客？
宋-陆游-《题庠闍黎二画》@秋山瘦嶙峋，秋水渺无津。如何草亭上，却欠倚阑人。
宋-陆游-《题绣川驿》@绣川池阁记曾游，落日栏边特地愁。白首即今行万里，淡烟依旧送孤舟。归心久负鲈鱼鱠，春色初回杜若洲。会买一蓑来钓雨，凭谁先为谢沙鸥？
宋-陆游-《题徐渊子环碧亭亭有茶山曾先生诗》@茶山丈人厌嚣哗，幅巾每访博士家，小亭谈笑不知暮，往往城上闻吹笳。兴来杰作粲珠璧，岁久妙墨亡龙蛇。郎君弟子多白发，回头日月如奔车。徐卿赤城古仙子，十年四海推才华。览观陈迹喜不寐，旋补罅漏支倾斜。曲池还浸古来月，丛莽忽见当时花。重题旧句照高栋，力振风雅排淫哇。席间紵袍已散鹄，堂上讲鼓初停挝。速宜力置竹叶酒，不用更瀹桃花茶。
宋-陆游-《题徐子礼宗丞自觉斋》@末俗纷纷只自谩，惟公肯向静中观。闲看此事从何得，正自他人著力难。茶熟松风生石鼎，香残云缕遶蒲团。江湖多少痴禅衲，蹋破青鞋觅话端。
宋-陆游-《题宣律师画像》@秀目大头颅，英姿举世无。平生一瓦无，何处有天厨？
宋-陆游-《题严州王秀才山水枕屏》@我行天下路几何，三巴小益山最多：翠崖青嶂高嵯峨，红栈如带萦岩阿；下有骇浪千盘涡，一跌性命委蛟鼍。日驰三百一乌骡，雪压披毡泥满靴。驿亭沃酒醉脸酡，长笛腰鼓杂巴歌。大散关上方横戈，岂料世变如翻波，东归轻舟下江沱，回首岁月悲蹉跎。壮君落笔写岷嶓，意匠自到非身过，伟哉千仞天相摩，谷里人家藏绿萝。使我恍然越关河，熟视粉墨频摩挲。
宋-陆游-《题阎郎中溧水东皋园亭》@省中地禁清昼长，侍史深注熏笼香。荣名挽公公不住，东皋归去栽花忙。毵毵华发映朱绂，同舍半已排云翔。正如少陵入严幕，本自不用尚书郎。向令封侯佩金印，不然草诏直玉堂。万锺会作梦幻过，三径空叹松菊荒。乐天十年履道宅，赞皇一夕平泉庄。公看富贵定何物，一笑乃复坐此妨。东皋乐哉日成趣，簪花起舞当自强。知公能容贱子狂，请赋式微之二章。
宋-陆游-《题阳关图》@谁画阳关赠别诗？断肠如在渭桥时。荒城孤驿梦千里，远水斜阳天四垂。青史功名常蹭蹬，白头襟抱足乖离。山河未复胡尘暗，一寸孤愁只自知。
宋-陆游-《题药囊》@残暑才属尔，新春还及兹。真当名百药，何止谒三医？半夜暾朝日，晨兴饮上池。金丹有门户，草木尔何知！
宋-陆游-《题野店壁》@断稿投衣橐，残壶挂马鞍。寺荒寻店久，桥败涉溪寒。道里逢人问，题名拂壁看。平生惯行役，随处得加餐。
宋-陆游-《题野人壁》@身如鱼鸟出池笼，常在陂湖草莽中。箫鼓相闻村社密，桑麻无际岁时丰。市墟买酒何人识？僧合煎茶欠客同。久欲潇湘寄清啸，它年一棹莫匆匆。
宋-陆游-《题夷坚志後》@笔近反离骚，书非支诺皋。岂惟堪史补，端足擅文豪。驰骋空凡马，从容立断鳌。陋儒那得议，汝辈亦徒劳。
宋-陆游-《题驿壁》@轮囷古柳驿门前，籴米归迟突未烟。随计入都今四纪，驴寒仆瘦只依然。
宋-陆游-《题莹上人二画右剡溪》@天地又秋风，溪山忆剡中。孤舟幸闲著，借我访支公。
宋-陆游-《题莹师钓台图》@羊裘老子钓鱼处，开卷令人双眼明。未可忽忽便持去，夜窗吾欲听滩声。
宋-陆游-《题幽居壁》@青山四抱路盘纡，天与先生卜草庐。云冷数声闻断雁，溪清百尺见游鱼。新醪薄薄闲寻醉，残发萧萧闷忆梳。莫谓躬耕便无事，百年京洛尚丘墟。
宋-陆游-《题幽居壁》@声利场中偶解围，悠然高枕谢招挥。山前曳杖寻僧去，林下收棋送客归。城市氛埃那许到，比邻烟火自相依。缨冠束带前身事，散发今惟勃落衣。
宋-陆游-《题宇文子友所藏薛公鹤》@仙人骐骥绝世稀，卵生凡禽似而非。宫保妙笔穷化机，缟衣玄裳真令威；千年华表聊一归，回首幸脱乘轩讥。喙吞不恨菰米微，从吾曹游安得肥。
宋-陆游-《题斋壁》@平生喜萧散，垂老厌奔走。三年镜湖上，乐事未曾有。晨开一卷书，暮把一卮酒。病除觉身轻，赤脚自蹋藕。乃知造物意，亦未弃衰朽。今夕月殊佳，出门唤邻叟。
宋-陆游-《题斋壁》@迹是沧浪客，家居罢亚村。秋菰芼羹滑，社酒带醅浑。勋业知难遂，文章不更论。惟余此身在，分付与乾坤。
宋-陆游-《题斋壁》@出郭无十里，结庐才数间。每将穷博健，不遣乐妨闲。卖药云边市，寻僧雨外山。何妨摇楫去，却作跨驴还。
宋-陆游-《题斋壁》@镜水西头破茅屋，绍兴初载旧书生。门无车马终年静，身卧云山万事轻。三釜昔伤贫藉禄，一廛今幸老为氓。断蓬不是无飞处，莫与飘风抵死争。
宋-陆游-《题斋壁》@门前枯叶满荒街，堂下残芜拥土阶。蓬荜萧条如旅店，豆蔬淡薄学僧斋。昼存真火温枵腹，夜挽黄流灌病骸。唤取邻翁同结社，它年仙去与君偕。
宋-陆游-《题斋壁》@葺得湖边屋数椽，茅斋低小竹窗妍。墟烟寂历归村路，山色苍寒酿雪天。性嬾杯盘常偶尔，地偏鸡犬亦修然早知栗里多幽事，虚走人间四十年。
宋-陆游-《题斋壁》@看尽人间利与名，归来始觉此身轻。祸机不败漂舟兴，乐事浑输地碓声。破箧虽无衣可典，寒畦已有芋堪烹。余年且健贫何害，剩与邻翁醉太平。
宋-陆游-《题斋壁》@皞皞太平民，堂堂大耋身。乾坤一旅舍，日月两车轮。蓑贵超三品，蔬甘敌八珍。明年真耄矣，烂醉海山春。
宋-陆游-《题斋壁》@闭门无事不胜闲，心境超然一室宽。香岫火深生细霭，砚池风过起微澜。睡余但欲依书几，坐久还思弄钓竿。扰扰平生成底事？镜湖归隐老黄冠。
宋-陆游-《题斋壁》@二十余年此结茆，园公溪父日论交。风翻半浦乱荷背，雨放一林新笋梢。隔叶晚莺啼谷口，唼花雏鸭聚塘坳。出门行罢还无事，借得丹经手自抄。
宋-陆游-《题斋壁》@小屋闲坊旋卜居，老人也看作吾庐。客知贪睡多留刺，儿未来归自检书。草赋万言那直水，属文三纸尚无驴。京麈日念家山乐，况值腰鎌割麦初。
宋-陆游-《题斋壁》@力穑输公上，藏书教子孙。追游屏裘马，宴集止鸡豚。寒士邀同学，单门与议婚。定知千载後，犹以陆名村。
宋-陆游-《题斋壁》@残发萧萧不满簪，衰年亦自惜光阴。作碑谀墓已绝笔，紬史藏山犹苦心。穿破绿钱多稚笋，惊飞红雨有幽禽。北窗睡起摩挲眼，更觉清风直万金。
宋-陆游-《题斋壁》@手斸云根结草庐，平生心事满无余。二升菰米晨炊饭，一碗松灯夜读书。天理直须闲处看，人谋常向巧中疏。烟波有趣君知否，裂网伸钩也得鱼。
宋-陆游-《题斋壁》@四顾茫茫水接天，幽居真个似乘船。月窗竹影连栖鹊，露井桐声带断蝉。甘寝每憎茶作祟，清狂直以酒为仙。形骸那得常羁束，六十年来又二年。
宋-陆游-《题斋壁》@一棹秋风去已迟，钓竿恐失野人期。朝回补睡寻幽梦，客去偷闲练近诗。浮世本知缘苦薄，颓龄已与志俱衰。平生所慕孤山老，剩欲怀茶奠旧祠。
宋-陆游-《题斋壁》@舴艋为家一老翁，阳狂羞与俗人同。梦回菱曲渔歌里，身寄苹洲蓼浦中。断简尘埃存治道，高丘草棘闭英雄。旗亭村酒何劳醉，聊豁平生芥蔕胸。
宋-陆游-《题斋壁》@稽山千载翠依然，著我山河一钓船。瓜蔓水平芳草岸，鱼鳞云亲夕阳天。出从父老观秧马，归伴儿童放纸鸢。君看此翁闲适处，不应便谓世无仙。
宋-陆游-《题詹仲信所藏米元晖云山小幅》@俗韵凡情一点无，开元以上立规模。镜湖老监空挥泪，想见楚江清晓图。
宋-陆游-《题詹仲信所藏米元晖云山小幅》@一棹朝南暮北风，奇峰倒影绿波中。定知渐近三山路，认得渔翁是放翁。
宋-陆游-《题张几仲所藏醉道士图》@千载风流贺季真，画图髣佛见精神。迩来祭酒皆巫祝，眼底难逢此辈人。
宋-陆游-《题张几仲所藏醉道士图》@卧听床头压酒声，起行篱下摘新橙。一尊久欠敲门客，风味何人似麴生？
宋-陆游-《题张野夫监簿大招图》@此生只合老渔樵，扶病谁令趁早朝？开卷未终三太息，羁魂零落恐难招。
宋-陆游-《题丈人观道院壁》@断香浮月磬声残，木影如龙布石坛。偶驾青鸾尘世窄，闲吹玉笛洞天寒。奇香满院晨炊药，异气穿岩夜浴丹。却笑飞仙未忘俗，金貂犹著侍中冠。
宋-陆游-《题赵生画》@东都画手排浮萍，天子独赏一赵生。幅缣尺纸皆厚赐，众史妒媢都人惊。尔来一笔不复见，好事往往空闻名。奇哉此独出劫火，论价直恐千金轻。老廉博士最别识，一见自谓双眼明。老夫寓居旱河上，矮轴正向幽窗横。饭余扪腹看不厌，林外重阁高峥嵘。凭谁唤住两禅客，水边共听烟钟声？
宋-陆游-《题直舍壁》@文书那得废哦诗，羞作群儿了事痴。付与後人评此老，一丘一壑过元规。
宋-陆游-《题醉中所作草书卷後》@胸中磊落藏五兵，欲试无路空峥嵘。酒为旗鼓笔刀槊，势从天落银河倾。端溪石池浓作墨，烛光相射飞纵横。须臾收卷复把酒，如见万里烟尘清。丈夫身在要有立，逆虏运尽行当平。何时夜出五原塞，不闻人语闻鞭声。
宋-陆游-《题尊信斋》@於虖孔孟何其卓，如天日月地海岳。正令举世皆杨墨，邪正岂复劳商搉？虽然此道久横流，执热其谁不思濯？鲁邹遗书世皆读，要以尊信为善学。吾友希真盖其人，不肯俛首为龌龊。羹藜饭豆欲老矣，功虽未竟志则悫。我居山阴子在闽，阙然不见千里邈。泽中久雨道路绝，叩户忽闻声剥啄。尊信二字子所知，妙质岂复须斤斲。伏生九十语已讹，失旦自惭犹喔喔。
宋-陆游-《薙庭草》@露草烟芜与砌平，群蛙得意乱疏更。微凉要作安眠地，放散今宵鼓吹声。
宋-陆游-《天华寺前遇县令过避之入寺僧皆昼睡》@堕絮飞花掠钓船，天华寺下赏春妍。县多官府鸣驺过，僧少丛林避客眠。出网长鱼犹鱍鱍，争泥新燕欲翩翩。典衣剩买旗亭醉，已过旗亭六十年。
宋-陆游-《天凉时往来湖山间有作》@万壑千岩自古传，青鞋布袜更谁先？泛舟菰脆鲈肥地，把酒橙黄橘绿天。秦篆旧碑荒草棘，禹书遗穴惨风烟。谁知陆子登临日，已近浮生八十年。
宋-陆游-《天祺节日饭罢小憩》@卧听午漏隔花传，帘里花残有断烟。莫放辘轳鸣玉井，偷闲要补五更眠。
宋-陆游-《天气作雪戏作》@八十又过二，与人风马牛。深知老当逸，熟谓死方休。细衲兜罗袜，奇温吉贝裘。闭门薪炭足，雪夜可无忧。
宋-陆游-《天申節致语口号》@宫殿红雲捧紫皇，河清电绕擁休祥。壶中常占青春在，物外方知浩劫长。昼立龙旗风不动，晓開瓊笈远飘香。尧年岂特封人祝，动地驩声遍万方。
宋-陆游-《天申節致语口号》@广殿遥闻警跸音，觚稜晓色尚沈沈。半空瑞霭爐香馥，一点红雲黼座深。夷夏驩声归羽舞，乾坤和气入薰琴。欲知圣德齐尧舜，逆阙争倾万国心。
宋-陆游-《天申節致语口号》@嘉会千龄岂易逢，珮声俱集未央宫。九重鳳阙曈曨日，百尺龙旗掩苒风。奇瑞屡书圖牒上，太平长在詠歌中。区区击壤虽无取，意与生民既醉同。
宋-陆游-《天台院有小阁下临官道予为名曰玉霄》@竹舆冲雨到天台，绿树阴中小阁开。牓作玉霄君会否？要知散吏按行来。
宋-陆游-《天王广教院在山东麓予年二十余时与老僧惠迪》@游山如读书，深浅皆可乐；道边小精舍，亦自一丘壑。凄凉四十年，始复重著脚。老僧逝已久，讲座尘漠漠。当时童子辈，衰鬓亦萧索。扫壁观旧题，岁月真电雹。文章卑不传，衣食窘如昨。出门意惘然，辽海渺孤鹤。
宋-陆游-《天王寺迪上人房五十年前友人王仲信同题名尚》@绿遶青围古会稽，城东河上古招提。巳公茅屋曾游处，渭北山人半醉题。暂憩不妨停画楫，幽寻还得杖青藜。旧人死尽惟残屋，竹密云深步步迷。
宋-陆游-《天涯》@天涯到处自生愁，游子征尘暗弊裘。灯火青荧五门夜，风烟索莫二江秋。帝城漫诵新诗句，客路难逢旧辈流。送老把茅须早决，此生何止四宜休。
宋-陆游-《天中节前三日大圣慈寺华严阁燃灯甚盛游人过》@万瓦如鳞百尺梯，遥看突兀与云齐。宝帘风定灯相射，绮陌尘香马不嘶。星陨半空天宇静，莲生陆地客心迷。归途细踏槐阴月，家在花行更向西。
宋-陆游-《天竺晓行》@三茆听彻五更钟，二竺穿穷九里松。无复官楼沽酒美，但烦湖水照衰容。
宋-陆游-《天竺晓行》@笋舆咿轧水云间，惭愧忙身得暂闲。堪笑风中一黄叶，知看天外几青山？
宋-陆游-《甜羹》@山厨薪桂软炊粳，旋洗香蔬手自烹。从此八珍俱避舍，天苏陀味属甜羹。
宋-陆游-《甜羹之法以菘菜山药芋莱菔杂为之不施醯酱山》@老住湖边一把茆，时沽村酒具山殽。年来传得甜羹法，更为吴酸作解嘲。
宋-陆游-《听琴》@疏帘曲槛苹风凉，细腰美人藕丝裳，绿藤水文穿矮床，玉指纤纤弹履霜。高林莺啭日正长，幽涧泉鸣夜未央。哀思不怨和而庄，有齐淑女礼自防。世人但惑青楼倡，琵琶箜篌杂胡羌。试听一曲醒汝狂，文姬指法传中郎。
宋-陆游-《听事前紫薇花二本甚盛戏题绝句》@红药紫薇西省春，从来惟惯对词臣。问囚自是麤官分，无奈名花解笑人。
宋-陆游-《听事望马目山》@官身早暮不容闲，尘土堆胸媿满颜。也有向人夸说处，坐衙常对水南山。
宋-陆游-《听雪为客置茶果》@病齿已两旬，日夜事医药，对食不能举，况复议杯酌。平生外形骸，常恐堕贪著。时时邻曲来，尚不废笑谑。青灯耿窗户，设茗听雪落。不飣栗与梨，犹能烹鸭脚。
宋-陆游-《听雨》@发已成丝齿半摇，灯残香烬夜迢迢。天河不洗胸中恨，却赖檐头雨滴消。
宋-陆游-《听雨》@老态龙锺疾未平，更堪俗事败幽情。纱幮笛簟差堪乐，且听萧萧暮雨声。
宋-陆游-《庭草》@阶前西风摇百草，郁郁逢秋殊未槁。雪霜要当次第来，恰似人生怕衰老。百草荣悴则有时，人於养生当自知。金丹九转傥未办，简歛冲默真吾师。摄调小失岂遽死，二竖眉諯先溢喜。但令神气常守形，莫畏梦中呼起起。
宋-陆游-《庭中夜赋》@流汗沾衣不自支，庭中散发立多时。乌乌画角凌风起，淡淡银河拂地垂。浮玉闲游元自乐，浣花小筑亦何疑。东归万里君知否？要了沧洲一段奇。
宋-陆游-《通济口》@朝发嘉鱼县，晚泊通济口。睡起喜微凉，船窗一杯酒。长渔吹浪声恐人，巨鼋露背浮奫沦。今夕风生月复暗，寄语舟人更添缆。
宋-陆游-《同何元立蔡肩吾至东丁院汲泉煮茶》@一州佳处尽裴回，惟有东丁院未来。身是江南老桑苎，诸君小住共茶杯。
宋-陆游-《同何元立蔡肩吾至东丁院汲泉煮茶》@雪芽近自峨嵋得，不减红囊顾渚春。旋置风炉清樾下，它年奇事记三人。
宋-陆游-《桐江行》@我来桐江今几时，面骨峥嵘鬓如雪。怒嗔不复有端绪，谗谤何曾容辨说。十年山栖却水食，酿桂餐芝自芳洁。作官一饱仰红腐，坐对盘餐常呕噎。雪晴宿戒南山游，剩要赋咏临清流。将行复辍却退坐，台符吏牍令人愁。胸中崔嵬向谁吐，独立凭高时自语。文章当以气为主，无怪今人不如古。
宋-陆游-《同王无玷罗用之访临邛道士墓》@乐天诗句本嘲诙，那有人从碧海来。五百年间逢好日，披榛来访此崔嵬。
宋-陆游-《桐江哲上人以端砚遗子聿才寸余而质甚奇天将》@吾儿得岩砚，其径甫踰寸；奇哉掌握物，乃有琮璧润。器宝备才德，初不以形论。汝能志山林，怀之可嘉遯。
宋-陆游-《桐庐县泛舟东归》@桐江艇子去乘月，笠泽老翁归放慵。一尺轮囷霜蟹美，十分潋灩社醅浓。宦游何啻路九折，归卧恨无山万重。醉里试吹苍玉笛，为君中夜舞鱼龙。
宋-陆游-《铜壶阁望月》@铜壶阁上看明月，身在千寻白银阙。十年肺渴今夕平，皓然胸次堆冰雪。恨无僊掌出云表，更取坠露和玉屑。夜阑三叹下危梯，明日人间火云热。
宋-陆游-《铜雀妓》@武王在时教歌舞，那知泪洒西陵土。君已去兮妾独生，生何乐兮死何苦！亦知从死非君意，偷生自是惭天地。长夜昏昏死实难，孰知妾死心所安。
宋-陆游-《统分稻晚归》@出裹一箪饭，归收百把禾。勤劳解堪忍，余暇更吟哦。岁恶增吾困，家贫赖汝多。村醪莫辞醉，羹芋学岷峨。
宋-陆游-《统分稻晚归》@薄酒不自酌，夕阳须汝归。橘包霜後美，豆荚雨中肥。路远应加饭，天寒莫减衣。老怀忧自切，道眼看皆非。
宋-陆游-《偷闲》@老向人间未拂衣，偷闲聊喜息尘机。丹枫断岸秋来早，淡日孤村客到稀。偶忆雪溪携鹤去，却从云肆买蓑归。酒徒莫笑生涯别，久矣渊明悟昨非。
宋-陆游-《头风戏作》@出门处处皆桃李，我独呻吟一室中。只道有诗敺疟鬼，谁知无檄愈头风！
宋-陆游-《头陀寺观王简栖碑有感》@舟车如织喜身闲，独访遗碑草棘间。世远空惊阅陵谷，文浮未可敌江山。老僧西逝新成塔，旧守东归正掩关。笑我驱驰竟安往，夕阳飞鸟亦知还。
宋-陆游-《投老》@投老百无成，山林送此生。薄才元易尽，古道竟难行。陋巷牛羊迹，衡门鸟雀声。新年幸差健，作意事春耕。
宋-陆游-《投梁参政》@浮生无根株，志士惜浪死。鸡鸣何预人，推枕中夕起。游也本无奇，腰折百僚底。流离鬓成丝，悲吒泪如洗。残年走巴峡，辛苦为斗米，远冲三伏热，前指九月水。回首长安城，未忍便万里。袖诗叩东府，再拜求望履。平生实易足，名幸污黄纸，但忧死无闻，功不挂清史。颇闻匈奴乱，天意殄蛇豕。何时嫖姚师，大刷渭桥耻？士各奋所长，儒生未宜鄙。覆毡草军书，不畏寒堕指。
宋-陆游-《徒行短歌次前辈韵》@风吹短衣双鬓白，老人徒步归乡国。数树丹枫野店西，一川红蓼溪桥北。芒鞋有卖百无忧，过尽青山到渡头。更求款段真多事，堪笑当年马少游！
宋-陆游-《涂毒策禅师真赞》@骨相瓌奇，风神萧散。貌肃而和，语尽而简。画得者英气逼人，画不得者顶门上一双眼。
宋-陆游-《涂毒策禅师真赞》@涂毒不自讚，留待三山老。试问卿上人，讚好莫讚好。海中忽起劫初风，北斗柄折须弥倒。
宋-陆游-《屠希笔》@屠希一笔价必千，绍兴初载海内传，高皇爱赏登玉几，求书蚤暮常差肩。一朝希死子孙弱，岁久仅可售百钱。宣城晋陵竞声价，外虽甚饰中枵然。鸣呼世事每如此，使我太息中夕起！
宋-陆游-《退居》@溪烟漠漠弈棋轩，笕水潺潺种药园。医为疾平新扫迹，客知睡美罕敲门。谈余白拂悬床角，饮散空樽卧壁根。赐帛更蒙优老诏，此生何以报君恩？
宋-陆游-《晚泊》@楼上呜呜角，桥边点点灯。聚沙新到雁，趁渡独归僧。日隐山光暗，天低海气蒸。居人笑老子，醉发乱鬅鬙。
宋-陆游-《晚泊》@半世无归似转蓬，今年作梦到巴东。身游万死一生地，路入千峰百嶂中。邻舫有时来乞火，丛祠无处不祈风。晚潮又泊淮南岸，落日啼鸦戍堞空。
宋-陆游-《晚泊慈姥矶下二首》@山断峭崖立，江空翠霭生。漫多来往客，不尽古今情。月碎知流急，风高觉笛清。儿曹笑老子，不睡待潮平。
宋-陆游-《晚泊慈姥矶下二首》@慈姥矶头月，纤纤照酒杯。素秋风露重，久客鬓毛催。宿鸟惊还定，飞萤阖复开。平生四方志，老去转悠哉。
宋-陆游-《晚泊松滋渡口》@此行何处不艰难，寸寸强弓且旋弯。县近欢欣初得菜，江回徙倚忽逢山。系船日落松滋渡，跋马云埋灩澦关。未满百年均是客，不须数日待东还。
宋-陆游-《晚泊松滋渡口》@小滩拍拍鸬鹚飞，深竹萧萧杜宇悲。看镜不堪衰病後，系船最好夕阳时。生涯落魄惟耽酒，客路苍茫自咏诗。莫问长安在何许，乱山孤店是松滋。
宋-陆游-《晚步》@晚步清溪上，微阴忽快晴。鸦栖先小泊，鱼暖已群行。药饵扶垂老，耕桑乐太平。非关恋乡社。久客倦遐征。
宋-陆游-《晚步》@地炉附残火，将夕鸟雀喧。食已了无事，扶杖闲出门。披披归云阵，淡淡新月痕。平生足忧患，岁晚信乾坤。缓步牛羊巷，浩歌桑柘村。九原不可作，吾意与谁论？
宋-陆游-《晚步》@屏居无俗事，薄暮行溪园。断续风蝉噪，俯仰露叶翻。月出照西壁，参差见檐痕。新沐嬾不栉，清冷入发根。临流挥羽扇，对月倾芳尊。寄谢南昌尉，何必隐市门。
宋-陆游-《晚步》@院荒有古意，僧少无人声。徘徊楠阴下，赏此落日明。著书亦何急，寂寞身後名。今年复止酒，歌舞陈空觥。不如且消摇，出门随意行。看竹入废园，望江上高城。纤纤素月出，霭霭苍烟横。此夕当复奇，缑山吹玉笙。
宋-陆游-《晚步湖堤》@絁裘桐帽野人装，又上湖堤步夕阳。贫甚不为明日计，兴来犹作少年狂。残樽倒酒无余沥，幽圃寻梅认暗香。时有行人叹顽健，黑丝点破颔间霜。
宋-陆游-《晚步湖堤归偶作》@酒尽知难折简呼，出门仍苦要人扶。残梅委地香谁惜，归雁穿云远欲无。日落牛羊犹被野，农闲畚锸正开湖。还家寂寞西窗晚，旋燎枯枝拥地炉。
宋-陆游-《晚步湖上》@云薄漏春晖，湖空弄夕霏。沾泥花半落，掠水燕交飞。小倦聊扶策，新晴旋减衣。幽寻殊未已，画角唤人归。
宋-陆游-《晚步湖塘少休民家》@瓜蔓缘篱竹，芦芽刺岸沙。横陂浮雁鹜，古道暗桑麻。适遇扶犁叟，同休织屦家。村童亦可念，唤客手吒叉。
宋-陆游-《晚步江上》@万里桥边带夕阳，隔江渔市似清湘。山林独往吾何恨，车马交流渠自忙。高柳阴中扶拄杖，平沙稳处据胡床。故人京国无消息，安得相携共此凉。
宋-陆游-《晚步门外》@槐叶已成阴，楸花亦离离。日暮门无人，迨我消摇时。左持漆园书，右挟栗里诗。风从湖面来，成此一段奇。石路虽甚狭，雅称拖筇枝。少顷山月明，照我角巾歌。
宋-陆游-《晚步门外散怀》@大千沙界一浮沤，成坏元知不自由。寓迹个中谁耐久？问君底事不归休？春陂欲雨黄鸦闹，晚渡无人白犊浮。七十之年何啻足，戏凭药物小迟留。
宋-陆游-《晚步门外散怀》@万化纷纷本一机，不为腐骨欲安归？彭殇共尽孰修短？尧桀两忘无是非。濡首极知当痛饮，翦翎那复许群飞。江郊未解春寒恶，高柳吹花又满衣。
宋-陆游-《晚步门外书触目》@数椽茆屋镜湖傍，乔木苍烟一径长。酒贱过门多醉叟，天寒栖亩有余粮。歌呼草市知人乐，箫鼓丛祠喜岁穰。只道老来诗思尽，未妨击壤颂时康。
宋-陆游-《晚步舍北归》@昨日海棠开，今朝燕子来。偶行沙际去，却傍柳阴回。酒是治愁药，书为引睡媒。吾生不乏此，外物信悠哉！
宋-陆游-《晚步舍东》@遇兴穿丛竹，寻香折野梅。暮天寒欲雪，幽径绿生苔。栖雀争枝噪，归牛并堑来。高城角声动，不尽古今哀。
宋-陆游-《晚步舍东》@篱槿花开柿叶丹，土沟东去过牛栏。草烟漠漠天将暮，布褐萧萧客正寒。
宋-陆游-《晚步至湖上》@柴车无与驾，篷艇亦须人。赖有拄杖子，能扶羸病身。云山翠屏合，烟月玉钩新。萧散湖塘路，微风吹葛巾。
宋-陆游-《晚出偏门》@一段新愁带宿酲，半欹乌帽策驴行。村墟香动梅初破，裘褐寒轻雪未成。渡口人争红日晚，沙边雁带碧烟横。悠然又觅长堤路，肠断城楼画角声。
宋-陆游-《晚窗》@一坞梅花已尽空，数瓴春雪未全融。晚窗忽有题诗兴，落笔纵横半醉中。
宋-陆游-《晚春》@世事纷纷不足论，流年去似海涛翻。莫因齿发悲残景，且喜柴荆是故园。千里桑麻无旷土，数家鸡犬自成村。邻翁过我夸秧信，雨後春泥一尺浑。
宋-陆游-《晚春》@莫笑花前醉堕巾，放翁又看一年春。寻巢燕熟频穿户，酿蜜蜂喧不避人。楚庙羔豚初散社，稽山笋蕨正尝新。要知不负年光处，南陌东阡自在身。
宋-陆游-《晚春东园作》@雨余木叶绿成阴，一日身闲直万金。习气自嫌除未尽，鸟啼花落尚关心。
宋-陆游-《晚春东园作》@女郎花开春事阑，王孙草长思妇叹。蜂酿蜜脾犹未熟，雨催梅颊已微丹。
宋-陆游-《晚春感事》@风恶房栊燕子归，雨多山路蕨芽肥。青餈旋捣作寒食，白葛预裁充暑衣。稚子日长供课早，故人官达寄书稀。幽居自喜浑无事，又向湖阴坐钓矶。
宋-陆游-《晚春感事》@和风薄霭过清明，减尽重裘觉体轻。正午轩窗无树影，乍晴阡陌有莺声。酿成西蜀鹅雏酒，煮就东坡玉糁羹。扪腹翛然出门去，春郊何处不堪行？
宋-陆游-《晚春感事》@徙倚阑干送落晖，年华冉冉恨依依。护雏燕子常更出，著雨杨花又嬾飞。已为读书悲眼力，还因揽带叹腰围。亲朋半作荒郊冢，欲话初心泪满衣。
宋-陆游-《晚春感事》@少年骑马入咸阳，鹘似身轻蝶似狂；蹴鞠场边万人看，秋千旗下一春忙。风光流转浑如昨，志气低摧只自伤。日永东斋淡无事，闭门扫地独焚香。
宋-陆游-《晚春园中作》@少逢春归未解悲，千篇曾赋伤春诗；可堪霜点鬓须後，更值绿暗园林时！杨花轻堕檐外影，杏子重压阑边枝，球场立马漏声静，绮窗语燕檐阴移。向来春事渺何许，长空鸟迹何由追。秋千未拆已寥寞，日暮东风吹彩旗。
宋-陆游-《晚到东园》@岸帻寻青士，凭轩待素娥。官身苦日短，荒圃得秋多。醉眼轻浮世，羁怀激浩歌。功名从蹭蹬，诗酒且婆娑。
宋-陆游-《晚登横溪阁》@楼鼓声中日又斜，凭高愈觉在天涯。空桑客土生秋草，野渡虚舟集晚鸦。瘴雾不开连六诏，俚歌相答带三巴。故乡可望应添泪，莫恨云山万叠遮。
宋-陆游-《晚登横溪阁》@荦确坡头筇竹枝，西临村路立多时。卖蔬市近还家早，煮井人忙下麦迟，病客情怀常怯酒，山城光景尽供诗。晚来试问愁多少，只许高楼横笛吹。
宋-陆游-《晚登千峰榭》@只道文书无了日，也能摆拨上层台。窗明山雪暮方作，露白野梅寒未开。老病真惭天下士，穷愁强覆掌中杯。儿曹莫怪凭阑久，得句何妨秉烛回。
宋-陆游-《晚登望云》@一出修门又十年，辈流多已珥金蝉。衰如蠹叶秋先觉，愁似鳏鱼夜不眠。辇路疏槐迎驾处，苑城残日泛湖天。君恩未报身今老，徙倚危楼一泫然。
宋-陆游-《晚登望云》@晚来烟雨暗江干，烽火遥传画角残。看镜功名空自许，上楼怀抱若为宽。青枫摇落新秋令，白发凄凉旧史官。饱见少年轻宿士，可怜随处强追欢。
宋-陆游-《晚登子城》@江头作雪雪未成，北风吹云如有营。驱车出门何所诣，一放吾目登高城。城中繁雄千万户，朱门甲第何峥嵘。锦机玉功不知数，深夜穷巷闻吹笙。国家自从失河北，烟尘漠漠暗两京。胡行如鬼南至海，寸地尺天皆苦兵。老吴将军独护蜀，坐使井络无欃枪。名都壮邑数千里，至今不闻戎马声。安危自古有倚伏，相持默默非敌情。棘门灞上勿儿戏，犬羊岂惮渝齐盟。
宋-陆游-《晚饭罢小立门外有作》@此心何敢慕轻肥，尚媿无功饱蕨薇。浦面鸟冲残霭去，柳阴人荷一锄归。病嗟短发纷纷白，老觉初心种种非。百步空庭著明月，黄昏手自掩荆扉。
宋-陆游-《晚饭後步至门外并溪而归》@徐行摩腹出荆扉，掠面风尖酒力微。市步空船迎荻去，湖堤轻担卖鱼归。潺潺沙窦鸣残水，莽莽平芜衬落晖。商略最关诗思处，满村砧杵捣秋衣。
宋-陆游-《晚归》@暑雨初晴日，江皋欲暮天。鸦栖沙际树，人唤渡头船。病骨羸将折，昏眸困欲眠。市桥灯火闹，且复喜丰年。
宋-陆游-《晚归》@无事经秋别镜湖，诗囊随处累奚奴。楼头寒日低将尽，陌上残泥踏欲无。轩冕岂容关喜愠，箪瓢亦未费枝梧。画桥绿浦归来晚，一醆昏灯得自娱。
宋-陆游-《晚归舟中作》@路人芙蕖浦，家依罢亚村。急滩双鹭立，平野万鸦翻。市散人争渡，僧归寺掩门。凄凉诵新句，招得欲残魂。
宋-陆游-《晚过保福》@堂静僧闲普请疏，炉红毡暖放参余。莲花池上容投社，椰子身中悔著书。茶试赵坡如泼乳，芋来犀浦可专车。放翁一饱真无事，拟伴园头日把鉏。
宋-陆游-《晚过邻曲》@阳狂跌宕送年华，信步来寻野老家。浅濑水清逢立鹭，横林叶尽数栖鸦。书生一饱依耕耒，壮士孤愁入戍笳。王绩但思酣美酝，葛洪不复问丹砂。
宋-陆游-《晚过五门》@五门路，四月乳鸦啼绿树。闲游但喜日初长，薄暑始知春已去。楼头风高舞双旗，画角声中日还暮。马啼特特无断时，老尽行人路如故。
宋-陆游-《晚过招贤渡》@老马骨巉然，虺＊不受鞭。行人争晚渡，归鸟破秋烟。湖海凄凉地，风霜摇落天。吾生半行路，搔首送流年。
宋-陆游-《晚寒自东村步归》@夕阳下平野，落叶满荒街。村店卖荞面，人家烧豆秸。溪风透布褐，草露湿芒鞋。骨相元如此，何由与世谐！
宋-陆游-《晚霁》@雨断檐余滴，云疏日漏明。人其如积潦，天自活疲氓。溪碓舂香稻，霜丛剪绿橙。书生久愁卧，作意赋新晴。
宋-陆游-《晚霁》@涨水返旧壑，浮云归故山。园丁艺蔬去，邻妇赁舂还。乔木苍烟外，孤村落照间。莫嫌樽酒薄，且用破愁颜。
宋-陆游-《晚菊》@蒲柳如懦夫，望秋已凋黄；菊花如志士，过时有余香。眷言东篱下，数柣弄秋光。粲粲滋夕露，英英傲晨霜。高人寄幽情，采以泛酒觞。投分真耐久，岁晚归枕囊。
宋-陆游-《晚立》@倦凭小竖立柴门，残角疏钟欲断魂。伤雁养翎依荻浦，渡牛浮鼻望烟村。壮心已觉随年往，孤学何由与俗论？数点雨声催返舍，小窗灯火对壼餐。
宋-陆游-《晚凉》@笛簟平铺八尺床，脱巾高卧对疏篁。近村得雨知何处？此地无风亦自凉。
宋-陆游-《晚凉登山亭》@庭空叶飞秋，村迥鸠唤雨。新凉入巾褐，老子颠欲舞。凭高望稽山，秀色溢天宇。一镜三百里，水落分别浦。凄凉吊禹穴，秦汉未为古。世俗谁与归，吾其老农圃。
宋-陆游-《晚凉述怀》@末学常忧堕吝骄，晚知鹏鷃本逍遥。屏医却药疾良已，破械空囹盗自消。父子终身美藜藿，交游太半是渔樵。衡门日落清风起，又著藤冠度野桥。
宋-陆游-《晚起》@新晴窗日弄春妍，幌小屏深意自便。长恨病多妨痛饮，却缘客少得安眠。雏莺故故啼檐角，飞絮翩翩堕枕前。欲著衣裳还嬾起，重寻残梦一悠然。
宋-陆游-《晚起》@卖剑捐书绝世缘，掩关高枕送流年。久从道士学踵息，谁管门生嘲腹便。化蝶飞时嗟昨梦，睡蛇去後喜安眠。欠伸看起东窗日，也似金銮过八砖。
宋-陆游-《晚起》@学道逍遥心太平，幽窗鼻息撼床声。柳花无蒂蛮毡暖，龟甲有纹缯帐明。候起儿童陈盥栉，笑衰人客闯柴荆。此生睡足无余念，安用元戎报五更。
宋-陆游-《晚晴》@今年秋多阴，殊未决丰歉。时时云一片，复作雨数点。晚来晴颇牢，天宇碧如染，微风过林梢，斜日在山崦。农家筑场罢，竭作事收歛。贪睡吾可惭，斋扉昼常掩。
宋-陆游-《晚晴》@水声赴（左边三点水右边虢）（左边三点水右边虢）回塘，帘影疏疏遶四廊。静院数杯倾白堕，幽窗一枕梦清湘。润侵书笥深防蠹，暖彻衣篝剩得香。解组径归应更乐，偷闲犹足傲羲皇。
宋-陆游-《晚晴》@雨余残日入疏篱，变化相乘及尔奇。千嶂暮云收尽後，一年秋暑洗空时。如山酒券不相贷，隔巷衣砧如许悲！剩欲出门纾滞思，交亲零落与谁期？
宋-陆游-《晚晴》@雨如尘点送新凉，云作鱼鳞衬夕阳。蓬户清闲贫亦好，笋舆安稳病何伤？
宋-陆游-《晚晴出行近村闲咏景物》@雪云吹尽木阴移，正是先生曳杖时。老挬行将新长犊，空桑卧出寄生枝。医翁暮过囊探药，筮叟晨占手布蓍。谁谓人间足忧患，未妨古俗自熙熙。
宋-陆游-《晚晴书事呈同舍》@鱼复城边夕照红，物华偏解恼衰翁。巴莺有恨啼芳树，野水无情人故宫。许国渐疏悲壮志，读书多忘媿新功。因君共语增惆怅，京洛交游欲半空。
宋-陆游-《晚晴闻角有感》@暑雨初收白帝城，小荷新竹夕阳明。十年尘土青衫色，万里江山画角声。零落亲朋劳远梦，凄凉乡社负归耕。议郎博士多新奏，谁致当时鲁二生？
宋-陆游-《晚晴闲步邻曲间有赋》@汤沐身轻念出游，近春原野霁烟浮。楼阴雪在玉三寸，云罅月生银一勾。穷巷客稀常足睡，暮年诗退不禁愁。乡邻无事冬耕罢，独倚篱门数过牛。
宋-陆游-《晚晴至索笑亭》@中年苦肺热，剩喜见新霜。登览江山美，经行草树荒。堂空响棋子，盏小聚茶香。兴尽扶藜去，斜阳满画廊。
宋-陆游-《晚秋出门戏咏》@病叟倘徉古泽边，横林摇落暮秋天。鸣鸠雨後却呼妇，飞雀霜前先著绵。抱被每投僧榻宿，卷书时当酒家钱。秋风想像芝房熟，北望商山一怅然！
宋-陆游-《晚秋出门戏咏》@闲愁那到野人边？万事元知合付天。尽醉仅能三龠酒，新寒未办一铢绵。邻僧每欲分斋钵，庙史犹来索社钱。无地置锥真细事，不妨胸次日超然。
宋-陆游-《晚秋风雨》@尽道渔村陋，秋来物色奇。寒生沽酒兴，雨及种花时。狂舞欲谁属？清吟空自知。茫茫宇宙内，吾道竟何之！
宋-陆游-《晚秋农家》@老来万事嬾，不独废应酬；门前即湖山，亦复罕出游。吾庐有真乐，一榻眠高秋。回看世上事，得丧良悠悠。
宋-陆游-《晚秋农家》@秋雨无时休，令我双鬓缟。庭荒何由鉏，木落不得扫。遣奴入城市，寸步困泥潦。菰首幸可烹，刍豢置勿道。
宋-陆游-《晚秋农家》@豢犬使警夜，畜鸡用司旦；彻警盗所窥，失旦固吾患。岂无糠粞费，施报不可缓。家居亦为政，发我中夜叹。
宋-陆游-《晚秋农家》@东邻稻上场，劳之以一壶；西邻女受聘，贺之以一襦。诚知物寡薄，且用交里闾。努力毕农功，租赋勿後输。
宋-陆游-《晚秋农家》@我年近七十，与世长相忘。筋力幸可勉，扶衰业耕桑。身杂老农间，何能避风霜？夜半起饭牛，北斗垂大荒。
宋-陆游-《晚秋农家》@疏沟架略彴，拾瓦叠浮屠。既画菘韭畦，遂营瓜芋区。豉香吴盐白，饱计已有余。扪腹笑自贺，无羊败吾蔬！
宋-陆游-《晚秋农家》@苦寒牛亦耕，甚雨鸡亦鸣；物物各有职，怠心其敢萌！我老返农圃，学业付後生。语儿续膏油，勿辍读书声。
宋-陆游-《晚秋农家》@吾里贤长者，盖有万石风。少年以利迁，但可哀其穷。仁义亦何常，圣贤与人同。我言不足取，汝岂忘乃翁？
宋-陆游-《晚秋野兴》@病骨支离不耐秋，今年九月即轻裘。细书灯下幸能读，旧友梦中时与游。官赋毕输无吠犬，农功已息有闲牛。不知冠盖朝天客，也得心安似我不？
宋-陆游-《晚秋野兴》@彻底无能彻骨贫，自怜虚作六朝民。学因病废捐长日，志与年衰媿古人。露湿乱萤飞暗庑，霜清饥雀噪空囷。一生眼境常如此，草赋凭谁问大钧？
宋-陆游-《晚眺》@秋晚闲愁抵酒浓，试寻高处倚枯筇。云归时带雨数点，木落又添山一峰。鸣雁沙边惊客橹，行僧烟际认楼钟。个中诗思来无尽，十手传抄畏不供。
宋-陆游-《晚同僧至溪上》@眈眈卧石熊当道，矫矫长松龙上天。不怕雪云寒到骨，唤僧扶杖立桥边。
宋-陆游-《晚闻庭树鸦鸣有感》@鸟鹊栖我庭，将旦辄散去；此岂厌所栖，亦以饮啄故。一饥能驱人，扰扰无晨暮；不然亦已矣，岂乐尘土污。我有茆三间，自少鲜外慕，力耕自足食，鸡豚亦可具。晚虽误收召，疾走如脱兔。六年枫林下，不知岁月度。残骸幸强健，沽酒遍山步。醉归每自笑，不负此芒屦。平生爱方外，虽老冀有遇。秋风送片帆，更上剡溪路。
宋-陆游-《晚兴》@羸病时时刻，欢悰日日疏。睡凭书绍介，愁赖酒驱除。小蹇追凉处，轻衫出浴初。无人堪晤语，且复狎樵渔。
宋-陆游-《晚兴》@并檐幽鸟语璁珑，一榻萧然四面风。客散茶甘留舌本，睡余书味在胸中。浮云变态吾何与，腐骨成尘论自公。剩欲与君谈此事，少须明月出溪东。
宋-陆游-《晚兴》@地荒蓬藋与人齐，局促何曾厌屋低。村市船归闻犬吠，寺楼钟暝送鸦栖。山童新斫朱藤杖，伧婢能腌白苣齐。政欲出门寻酒伴，霏霏小雨又成泥。
宋-陆游-《晚兴》@白布裙襦退士装，短篱幽径独相羊。莎根蟋蟀催秋候，稗穗蜻蜓立晚凉。屈子所悲人尽醉，郦生常谓我非狂。知心赖有青天在，又炷中庭一夕香。
宋-陆游-《晚兴》@壮游车辙遍天涯，晚落农桑不自知。许国虽坚身遽老，读书未倦眼先衰。云深岭路樵归晚，雨细江亭渡发迟。一事犹堪慰孤寂，锦囊倾倒有新诗。
宋-陆游-《晚兴》@老病愁趋画戟门，天教高卧浣花村。山林独往杂屠钓，世界皆空谁怨恩。千卷蠹书忘岁月，一尊浊酒信乾坤。兴来倚杖清江上，断角疏钟正敛昏。
宋-陆游-《晚兴》@一声天边断雁哀，数蕊篱外蚤梅开。幽人耐冷倚门久，送月堕湖归去来。
宋-陆游-《晚兴》@斸芋挑蔬自鬻羹，雪檐收滴暮寒生。不嫌终日无来客，时听荒园斫木声。
宋-陆游-《晚兴》@身如病鹤谢樊笼，白尽衰髯脸尚红。蒲苇陂塘新涨後，梧楸门巷夕阳中。遗名要耐千年看，快饮方夸百榼空。造物闵怜君会否？放教折臂老新丰。
宋-陆游-《晚兴》@偶扶藜杖过傍村，却倚禅床坐小轩。日落鸦栖津树暗，人归鹤踏钓船翻。挽弓从笑识丁字，刺绣终胜倚市门。羹芋一杯吾自饱，诸儿强为置盘餮。
宋-陆游-《晚行湖上》@饱来扪腹绕村嬉，北陌东阡信所之。女手采余桑郁郁，烟芜生遍冢累累。高林日暮无莺语，深巷人归有犬随。东走郡城逾十里，好风劳送角声悲。
宋-陆游-《晚行舍北》@逆旅将归客，扶衰取次行。霜浓木叶尽，水落岸痕生。凫雁浮寒浦，牛羊满晚晴。东村隔烟寺，杳杳送钟声。
宋-陆游-《晚行舍後》@略彴东边一径深，杖藜行饭当登临。稷山并海出遥碧，禹穴生云成暮阴。残岁自兴游子感，少年谁解老人心？归来灯火参差夜，倦倚胡床续短吟。
宋-陆游-《晚游》@垣屋参差出，沟溪曲折通。乱鸦空际黑，落日竹间红。轧轧舆竿语，摇摇旛脚风。吾行本无定，随意入空蒙。
宋-陆游-《晚游东园》@药瓢藜杖合施行，独往山林已歃盟。傍水断云含暮色，拂檐高竹借秋声。痴人自作浮生梦，腐骨那须後世名。莫笑吟哦无阙日，老来未尽独诗情。
宋-陆游-《晚雨》@萧瑟度横塘，霏微映缭墙。压低尘不动，洒急土生香。声入楸梧碎，清分枕簟凉。回头忽陈迹，檐角挂斜阳。
宋-陆游-《晚雨》@春旱久闵雨，夏潦复望晴。米尽薪亦绝，涨水与阶平。山信得新粟，欣然听舂声。书生易满足，笔砚还施行。南风柱础乾，西照窗户明。雨其遂已乎？努力趣秋成。
宋-陆游-《晚雨》@万里双芒屩，终年一布裘。病侵消壮志，醉著失闲愁。琴料凭僧问，巢居与鹤谋。晚来疏雨过，探借北窗秋。
宋-陆游-《晚至新塘》@青鞋随意出柴荆，聊向南塘曳杖行。归鸟已从烟际没，断虹犹在柳梢明。城头层塔凌空立，浦口孤舟并岸横。向道有诗浑不信，为君拥鼻作吴声。
宋-陆游-《晚自白鹿泉上归》@坐穴藜床愧未能，酌泉聊喜曳枯藤。诗从病後功殊少，酒到愁边量自增。事业何由垂竹帛，笑谈空觉负交朋。兴阑却逐栖鸦返，寂寞西窗已上灯。
宋-陆游-《晚自北港泛舟还家》@舒啸蓬笼底，经行略彴西。水深鹅唼草，雨细犊掀泥。醉倚乾坤大，闲知物我齐。衡门触冠过，聊得赋幽栖。
宋-陆游-《万庵禅师真赞》@灑灑落落五十年，一句不说祖师禅。妙喜堂中正法眼，等闲滅在瞎驢边。
宋-陆游-《万里桥江上习射》@坡陇如涛东北倾，胡床看射及春晴。风和渐减雕弓力，野迥遥闻羽箭声。天上欃枪端可落，草间狐兔不须惊。丈夫未死谁能料，一笴他年下百城。
宋-陆游-《万州放船过下岩小留》@画船四月满旗风，饮散匆匆鷁首东。醉里偏怜江水绿，意中已想荔枝红。断碑零落莓苔遍，幽涧淙潺略彴通。一疋宁无好东绢，凭谁画此碧玲珑？
宋-陆游-《汪给事太夫人程氏挽辞太恭人谕氏挽辞》@爵邑恩荣盛乡闾誉望尊。儒科传累叶，上寿萃高门。阡茂新栽柏，堂余旧树萱。故民何以报，沾洒望秋原。耄齿人谁及，高门世共荣。始终膺备福，稚老遇升平。纶綍褒嘉事，乡闾恻怆情。吾诗傥传世，亦足见平生。
宋-陆游-《汪茂南提举挽词》@学已三冬富，书犹万卷藏。名场虽蹭蹬，朝论极揄扬。小试襦裤咏，遂辞鵷鹭行。秋风九原路，挽铎倍凄凉。
宋-陆游-《汪茂南提举挽词》@往者绍兴末，江淮闻战鼙。上流烦旧德，下客辱深知。陈迹成今古，追怀每涕洟。郎君虽不识，抚事亦增悲。
宋-陆游-《汪叔潜教授挽辞》@江南有奇士，英誉早飞腾。未见心先契，相从气倍增。时烦问字酒，屡共读书灯。下榻延徐孺，同舟得李膺。百年期永好，一旦失良朋。稚子初何取，龙门亦许登。流光疾於鸟，旧社冷如冰。欲作千言诔，衰迟愧未能。
宋-陆游-《王成之给事挽歌辞》@昔泝黄牛峡，曾经白鹭洲。从容参步武，谈笑极风流。晚预蓬莱客，时从禊祓游。挥毫看半醉，追想只添愁。
宋-陆游-《王成之给事挽歌辞》@诗骚湘水客，风度曲江公。一夕南楼去，千秋东省空。囊封震朝右，墨敕绝宫中。赠极文昌贵，君恩厚饰终。
宋-陆游-《王给事饷玉友》@散发萧然蒲苇林，马军送酒慰孤斟。江河不洗古今恨，天地能知忠义心。无侣有时邀落月，放狂连夕到横参。玉船湛湛真秋露，却恨鹅儿色尚深。
宋-陆游-《王与道尚书挽词》@朗朗百间屋，汪汪千顷陂。直能彰主圣，清不愿人知。许国多艰日，逢辰独断时。人犹望霖雨，殄瘁不胜悲。
宋-陆游-《王与道尚书挽词》@昔遇开藩日，尝叨下榻荣。从容陪讌笑，倾倒及平生。借誉言犹在，怀知涕易横。终惭五字句，不尽百年情。
宋-陆游-《王子猷谓竹为此君白乐天谓酒为此君余野处无》@新种疏篁对小轩，旋沽薄酒实空尊。门无车辙亦何恨，有此两君堪与言。
宋-陆游-《往事》@海内横流日，吾犹及建炎。众医虽共视，久疾固难砭。黠虏方观衅，行宫未解严。时平逾五纪，话此涕常沾！
宋-陆游-《往在都下时与邹德章兵部同居百官宅无日不相》@巷南巷北秋月明，东家西家读书声。官闲出局各无事，冷落往往思同盟。出门相寻索一笑，亦或邂逅因俱行。黄中掀髯语激烈，韶美坚坐书纵横，子充清言喜置酒，赤梨绿柿相扶檠。寒灯耿耿地炉暖，宫门风顺闻疏更。故交一作霜叶散，外物已付秋毫轻。两穷相遭世果有，我与邹子俱南征。豫章高安本一郡，挂帆起柂无三程。簿书衮衮不少借，怀抱郁郁何由倾。明年君归我亦去，早卜三亩开柴荆。软红旧路莫重蹋，二升脱粟同煨铛。
宋-陆游-《望夫石》@送君远戍交河北，男儿自以身许国。不能弯弓骑恶马，欲随君去何由得？登山矫首西北云，形容虽变心犹存。月明夜夜照泪痕，铁心石肠输与君！
宋-陆游-《望霁》@夜雨勿厌空阶声，天公欲作明朝晴。明朝甲子最畏雨，榜舟入市闻古语。今年雨阳俱及时，麦已入仓云四垂。雨来不驶亦不迟，大点如菽细如丝。徐徐云开见杲日，晚禾吹花早禾实。但令有米送官仓，豆饭藜羹甘似蜜。
宋-陆游-《望江道中》@吾道非邪来旷野，江涛如此去何之？起随乌鹊初翻後，宿及牛羊欲下时。风力渐添帆力健，橹声常杂雁声悲。晚来又入淮南路，红树青山合有诗。
宋-陆游-《望永阜陵》@龙飞回首尚如新，忽阅人间四十春。圣主已严天上驾，孤臣归作道傍民。倾河尚恨难供泪，卫社何由得致身？独立秋风吹白发，感恩肝胆漫轮囷。
宋-陆游-《望永阜陵》@圣主乘乾临斧扆，小臣承诏上丹墀。宁知齿豁头童後，更遇天崩地陷时！泣至眼枯无血续，梦随魂断独心知。白头才尽空濡笔，宁继生民生武诗。
宋-陆游-《望永思陵》@高帝中兴万物春，青衫曾忝缀廷绅。仕为将相却常事，年及耄期能几人？早幸执殳观北伐，晚叨秉笔记东巡。归耕况复苍梧近，郁郁葱葱佳气新。
宋-陆游-《望永思陵》@绿衣迎拜属车尘，草木曾沾雨露春。三十五年身未死，却为天下最穷人。
宋-陆游-《望永思陵》@旰食忧民宴乐疏，太仓几有九年储？贾生未解人间事，北阙犹陈痛哭书。
宋-陆游-《望云楼晚兴》@小阁东南独咏诗，此生终与世差池。夕阳明处苍烟合，栖燕归时画角悲。人与江山均是梦，心非风月尚谁知。旧交几岁音尘隔，三抚阑干有所思。
宋-陆游-《微疾》@微疾经旬近药囊，往来巷陌未全妨。时时小雨知春近，处处闲身觉日长。林外鼓歌闻赛庙，怀中茶饼议租桑。两京梅发今何似？送老流年只自伤。
宋-陆游-《微雨》@晡後气殊浊，黄昏月尚明。忽吹微雨过，便觉小寒生。树杪雀初定，草根虫已鸣。呼童取半臂，吾欲傍阶行。
宋-陆游-《微雨午寝梦憩道傍驿舍若在秦蜀间慨然有赋》@吴中秋晚雨冥冥，自笑闲愁又尔馨。身世已归南北陌，梦魂犹寄短长亭。浊醪可酿樽余绿，明镜无情鬓失青。赖有钓船堪送老，一汀鸥鹭共忘形。
宋-陆游-《委辔》@委辔去悠悠，山穷得渡头。白云生碧巘，翠木拥朱楼。野榼渊明酒，征尘季子裘。自怜诗兴在，杜若满芳洲。
宋-陆游-《畏事》@畏事偷安百不能，饭蔬聊得曲吾肱。旧交梦里时时见，宿疾秋来日日增。遣闷自鉏幽圃药，扶衰犹赖故溪藤。不因顾见鬅鬙影，全是深山退院僧。
宋-陆游-《畏虎》@滑路滑如苔，涩路涩若梯。更堪都梁下，一雪三日泥！泥深尚云可，委身饿虎蹊。心寒道上迹，魄碎茆叶低，常恐不自免，一死均猪鸡。老马亦甚畏，愶愶不敢嘶。吾闻虎虽暴，未尝窥汝栖。孤行暮不止，取祸非排挤。彼谗实有心，平地生沟溪。哀哉马新息，薏苡成珠犀。
宋-陆游-《文君井》@落魄西州泥酒杯，酒酣几度上琴台。青鞋自笑无羁束，又向文君井畔来。
宋-陆游-《文章》@文章如弈棋，分量固有极。学不尽其才，识者为太息。古来名世士，亦或堕此域。至今读其文，曷尝不追惜。士生千载後，夙慕当自力。如其不能然，归哉事耕织。
宋-陆游-《文章》@文章本天成，妙手偶得之，粹然无疵瑕，岂复须人为！君看古彝器，巧拙两无施。汉最近先秦，固已殊淳漓；胡部何为者，豪竹杂哀丝？后夔不复作，千载谁与期！
宋-陆游-《文章》@文章在眼每森然，力弱才疏挽不前。前辈不生吾辈老，恐留遗恨又千年。
宋-陆游-《闻百舌》@春鸟虽儳言，春尽能齰舌，秋蚓与寒螿，亦各知时节。微物顾能此，人乃独不然。君看甘陵党，作孽非由天。
宋-陆游-《闻蝉思南郑》@昔在南郑时，送客褎谷口，金羁叱拨驹，玉碗蒲萄酒。醉归涉漾水，鸣蝉在高柳，回鞭指秦中，所惧壮心负。人生岂易料，蹭蹬十年後，蝉声怳如昔，而我已白首。逆胡亡形具，舆地沦陷久。岂无好少年，共取印如斗！
宋-陆游-《闻笛》@雪飞数片又成晴，透瓦清霜伴月明。一曲忽闻高士笛，临窗和以读书声。
宋-陆游-《闻杜鹃戏作绝句》@半世羁游厌路岐，凭鞍日日数归期。劳君树杪丁宁语，似劝饥人食肉糜。
宋-陆游-《闻傅氏庄紫笑花开急棹小舟观之》@日长无奈清愁处，醉里来寻紫笑香。漫道闲人无一事，逢春也似蜜蜂忙。
宋-陆游-《闻勾龙司户会客山亭送酒殽及橄榄并简诸同僚》@东山如高人，吾辈岂易见；君独不出门，终日与相面。阴晴烟雨月，朝暮知几变。闻君交不渎，冠佩未尝燕。弛张要有时，一笑山未谴。高秋得佳日，折简唤诸彦。风流非俗饮，歌舞参笔砚。但恨五日尹，阻造三语掾。清樽遣分似，霜果亦可荐。烂醉君勿辞，光景真掣电。
宋-陆游-《闻鼓角感怀》@鼓坎坎，角呜呜，四鼓欲尽五鼓初，老眼不寐如鳏鱼，抚枕起坐涕泗濡。平生空读万卷书，白首不识承明庐。时多通材臣腐儒，妄怀孤忠策则疏。欲剖丹心奏公车，论罪万死尚有余。雷霆愿复宽须臾，许臣指陈舆地图。亿万遗民望来苏。艺祖有命行天诛，皇明如日讵敢诬。拜手乞赐丈二殳，中原烟尘一扫除，龙舟泝汴还东都。
宋-陆游-《闻韩无咎下世》@书剑飘然去国时，南兰陵郡日题诗。吴波涨绿迎桃叶，穰烛堆红按柘枝。故友去为山下土，衰翁何恨鬓边丝。凭高老泪无挥处，神武衣冠挂已迟。
宋-陆游-《闻鸡鸣自警》@为善孳孳进德新，鸡鸣每念舜何人。此身强健直须勉，一日会当无此身。
宋-陆游-《闻角》@河白如银天淡青，角声中有玉关情。早知送老桑麻野，悔失安西万里行。
宋-陆游-《闻角》@小阁柴门近，黄昏画角声。时时逐风散，嫋嫋伴愁生。天地清秋暮，关河残月明。湖南贼未破，独立久含情。
宋-陆游-《闻金溪陆伯政下世》@久矣望来使，潸然开讣书。两家通绝谱，千里泣灵车。亦悟古皆死，所悲天祝余。泉扃生气在，故不羡曹蜍。
宋-陆游-《闻里中有斗者作此示之》@老翁无所长，惟是更事多。生世与人处，乌可伤至和？秋毫不能忍，平地寻干戈，唾面听自乾，彼忿自消磨。乡邻皆世旧，何至誓弗过。勖哉养子寿，它年住鸡窠。
宋-陆游-《闻虏乱》@运数群胡尽，烟尘北道昏。百年身易老，万里志空存。杨柳摇驰道，樱桃奉寝园。南公忠义薄，此恨与谁论？
宋-陆游-《闻虏乱次前辈韵》@中原昔丧乱，豺虎厌人肉。辇金输虏庭，耳目久习熟。不知贪残性，搏噬何日足。至今磊落人，泪尽以血续。後生志抚薄，谁办新亭哭？艺祖有圣谟，呜呼宁忍读！
宋-陆游-《闻虏乱代华山隐者作》@满谷松风枕石眠，中原战血又成川。但思秦铸铜人日，不记齐成柏寝年。大药一炉暾晚日，孤桐三尺写秋泉。何妨狂舞旗亭下，乞与人间画醉僊。
宋-陆游-《闻虏乱有感》@前年从军南山南，夜出驰猎常半酣。玄熊苍兕积如阜，赤手曳虎毛毵毵。有时登高望鄠杜，悲歌仰天泪如雨。头颅自揣已可知，一死犹思报明主。近闻索虏自相残，秋风抚剑泪丸澜，雒阳八陵那忍说，玉座尘昏松柏寒。儒冠忽忽垂五十，急装何由穿裤褶？羞为老骥伏枥悲，宁作枯鱼过河泣。
宋-陆游-《闻虏酋遁归漠北》@幽州遗民款塞来，来者扶老携其孩。共言单于远逃遁，一夕荆棘生燕台。天威在上贼胆破，捧头鼠窜吁可哀。妄期旧穴得孳育，不知天网方恢恢。老上龙庭岂不远，汉兵一炬成飞灰。陛下中兴天所命，筑坛授钺皆雄才。煌煌九霄揭日月，浩浩万里行风雷。虢山多兽可游猎，汝不请命何归哉！
宋-陆游-《闻虏政衰乱扫荡有期喜成口号》@正朔今年被百蛮，遥知喜色动天颜。风雷传号临春水，貔虎移军过玉关。博士已成封禅草，单于将就会朝班。孤臣老抱周南恨，壮观空存梦想间。
宋-陆游-《闻虏政衰乱扫荡有期喜成口号》@遗虏游魂岂足忧，汉家方运幄中筹。天开地辟逢千载，雷动风行遍九州。刁斗令严青海夜，旌旗色照铁关秋。功名自是英豪事，不用君王万户侯。
宋-陆游-《闻鸟声有感》@小市提壼酤浊酒，东陂脱裤插青秧。归来静卧茅檐底，如觉闲中白日长。
宋-陆游-《闻鸟声有感》@流年冉冉去无情，日夜溪头布谷声。城郭虽存人换尽，令威应悔学长生。
宋-陆游-《闻婆饼焦》@黄泥岭，松森森，幽鸟穿枝时一吟。汝声一何悲，汝语恻我心。连村麦熟饼饵香，我母九泉那得尝！
宋-陆游-《闻蛩》@蝉声未断已蛩鸣，徂岁峥嵘得我惊。八十光阴犹几许，勉思忠敬尽余生。
宋-陆游-《闻蛩》@稽首周公万世师，小儒命薄不同时。秋虫却是生无憾，名在豳人七月诗。
宋-陆游-《闻山步有虎》@茆屋穿漏雨送春，村路断绝虎咥人。采桑锄麦皆结伴，儿童出门翁媪嗔。
宋-陆游-《闻蜀盗已平献馘庙社喜而有述》@北伐西征尽圣谟，天声万里慰来苏。横戈已见吞封豕，徒手何难取短狐。学士谁陈平蔡雅？将军方上取燕图。老生自悯归耕久，无地能捐六尺躯！
宋-陆游-《闻松风有感》@重位每忧身後骂，虚名不救眼前饥。直须采药名山去，日夜松风无歇时。
宋-陆游-《闻孙岩老挂冠叹仰之余辄赋长句》@圣贤在世龙行天，出处何至为物牵。後人竞作驹伏辕，未死奄奄如九泉。郫孙公者山泽僊，巉岩玉骨寒入肩。哦诗调苦乱嘒蝉，燥墨瘦字丑不妍。诸公好之挽使前，六丁力尽山嶷然；奏书告老不待年，脱手径上岷山巅。吾侪一官自纠缠，俛首鞭箠不自怜，强欲作诗诵公贤，事伟辞卑难并传。
宋-陆游-《闻蛙》@科斗忽安在，蛙声豪有余；虽成两部乐，恨失一编书。忿怒缘何事？号呼可奈渠。厨人不遐弃，犹得伴溪鱼。
宋-陆游-《闻王嘉叟讣报有作》@呜呼嘉叟今信死，哭君寝门泪如水。我初入都不妄交，倾倒如君数人耳。笼灯蹋雪夜相过，剧论悬河骇邻里。地炉燔栗美刍豢，石鼎烹茶当醪醴。上书去国何勇决，作诗送君犹壮伟。十年偶复过都门，君方草制西垣里。鬓须班白面骨生，心颇疑君遽如此。西来例不候达官，每欲寄声中辄止。只鸡絮酒纵有时，双鱼素书长已矣。生前客屦纷满户，身後人情薄於纸。悬知海内莆阳公，独念遗孤为经纪。
宋-陆游-《闻吴中米价甚贵二十韵》@千钱得斗米，一斛当万钱。嗟汝蚩蚩民，何恃以自全？我欲告父老：食为汝之天；勿结迎神社，勿饰杭湖船；筑室勿斲削，但取垣屋坚；妇女省钗泽，野妆何用妍；趋利常处薄，众役常在前；岁时相劳苦，盛馔一豚肩；近市可致酒，虽薄亦醺然。切勿慕公卿，早朝妨熟眠；亦勿谋高赀，贪吏不汝怜，有负固吹毛，无罪亦株连；岂暇论曲直，挺系如登仙。短褐与饭豆，温饱可终年。草庐挂苇箔，乃可数世传；朱门虽赫赫，交化如飞烟。为农最得策，本无禄与权；时平自逸乐，奉牲祭其先；不幸有散徙，均为寓民编。吾诗不足徵，请读七月篇！
宋-陆游-《闻武均州报已复西京》@白发将军亦壮哉！西京昨夜捷书来。胡儿敢作千年计，天意宁知一日回。列圣仁恩深雨露，中兴赦令疾风雷。悬知寒食朝陵使，驿路梨花处处开。
宋-陆游-《闻西师复华州》@西师驿上破番书，鄠杜真成可卜居。细肋卧沙非望及，且炊黍饭食河鱼。
宋-陆游-《闻西师复华州》@青铜三百饮旗亭，关路骑驴半醉醒。双鹭斜飞敷水绿，孤云横度华山青。
宋-陆游-《闻枭》@两忘尧桀自心平，此念胡为扫复生？幸是安眠无一事，苦怜莺语恶枭声。
宋-陆游-《闻新雁有感》@才本无多老更疏，功名已负此心初。镜湖夜半闻新雁，自起吹灯读汉书。
宋-陆游-《闻新雁有感》@新雁南来片影孤，冷云深处宿菰芦。不知湘水巴陵路，曾记渔阳上谷无？
宋-陆游-《闻雁》@过尽梅花把酒稀，熏笼香冷换春衣。秦关汉苑无消息，又在江南送雁归。
宋-陆游-《闻雁》@霜高木叶空，月落天宇黑。哀哀断行雁，来自关塞北。江湖稻粱少，念汝安得食？芦深洲渚冷，岁晚霰雪逼。不知重云外，何处避毕弋？我穷思远征，羡汝有羽翼。
宋-陆游-《闻雁》@蜻蜓浦中闻雁声，寒侵短褐客愁生。忽思大散关头路，雪压蒙毡夜下程。
宋-陆游-《闻雨》@慷慨心犹壮，蹉跎鬓已秋。百年殊鼎鼎，万事祗悠悠。不悟鱼千里，终归貉一丘。夜阑闻急雨，起坐涕交流。
宋-陆游-《闻雨》@潭底乖龙唤不应，骄阳似欲败西成。虚堂永夜耿无睡，起听四郊车水声。
宋-陆游-《闻猿》@瘦尽腰围不为诗，良辰流落自成衰。也知客里偏多感，谁料天涯有许悲。汉塞角残人不寐，渭城歌罢客将离。故应未抵闻猿恨，况是巫山庙里时。
宋-陆游-《闻仲高从兄讣》@去国万里游，发书三日哭。久矣吾已衰，哀哉公不淑。寄书墨未乾，玉立在我目。天高鬼神恶，生世露电速。丹心抱忠贞，白首悲放逐。九阍不可叫，百身何由赎！文章果何罪？一斥独不复。上寿阿母前，悔不早碌碌。
宋-陆游-《瓮池》@埋瓮东阶下，灩灩一石水。买鱼畜其间，鱍鱍三十尾。力微思及物，为惠止於此。无风水不摇，得志鱼自喜。涵泳藻与蒲，永不畏刀几。饭罢时来观，相娱从此始。
宋-陆游-《蜗庐》@蜗庐四壁空，也过百年中。葑火朝供爨，芦绵夕御风。不憎穷有祟，自以放名翁。但恨村醪薄，衰颜只蹔红。
宋-陆游-《蜗庐》@小葺蜗庐便著家，槿篱莎径任欹斜。为生草草僧行脚，到处悠悠客泛槎。孤蝶惜衣晴曝粉，樨蜂贪蜜晚争花。有书嬾读吾堪愧，睡起何妨自磑茶。
宋-陆游-《蜗舍》@蜗舍茨生草，龟肠饱淖糜。麦因多雨损，蚕遇闰年迟。徙义忧无勇，求仁戒自欺。此生虽欲尽，吾志未应衰。
宋-陆游-《我梦》@我梦入烟海，初日如金熔，赤手骑怒鲸，横身当渴龙。百日京尘中，诗料颇阙供。此夕复何夕，老狂洗衰慵。梦觉坐叹息，杳杳三茆钟；车马动晓陌，不竟睡味浓。平生击虏意，裂眦发上冲，尚可乘一障，凭堞观传烽。
宋-陆游-《我有美酒歌》@我有美酒起自斟，劝君一卮为君吟，素衣未遂京尘化，绿鬓已受吴霜侵。三巴涂路何嶔崟，五溪雾潦多毒淫。虎豹夜啸裂崖谷，魑魅昼出矜山林。身如槁叶堕幽阱，窅窅何啻千尺深。无因剖胸出此心，一寸孤忠天实临！
宋-陆游-《卧病》@人生寓一气，血脉日夜流，秋毫或壅隔，百体若相仇。嗟予少多艰，衣食拙自谋。方寸丛百虑，如箭集射侯。奔走连数岁，呻吟剧兹秋。生死亦何有，成坏同一沤。胡为不自爱，森然起戈矛？一笑众妄灭，霜天鹰睨韝。呼儿屏药囊，吾疾今其瘳。
宋-陆游-《卧病累日羸甚偶复小健戏作》@病忽迨旬日，衰如增十年。难求秦缓药，空负宋清钱。微火秋先跨，闲房昼亦眠。偶赊书鬼录，遇酒又陶然。
宋-陆游-《卧病累日羸甚偶复小健戏作》@伏枕濒九死，下床如再生。幸回蒿里驾，犹作越吟声。拂几嗟麈积，开书觉眼明。淖糜方自养，未敢忆南烹。
宋-陆游-《卧病累日羸甚偶复小健戏作》@行年当大耋，卧病涉高秋。丸药作奇验，俶装仍小留。轻沤元泛泛，破屋已飕飕。尚有江湖兴，沙头问钓舟。
宋-陆游-《卧病书怀》@衮衮年光挽不留，即今已白五分头。病中对酒犹思醉，梦里逢人亦说愁。青海战云临贼垒，黑山飞雪洒貂裘。丈夫有志终难料，憔悴渔村死即休。
宋-陆游-《卧病杂题》@（左口右父）咀初成药，咿哑半掩扉。病知身健乐，闲觉宦游非。小涧看猿饮，枯筇拥鹤归。今朝更堪喜，书札得淮淝。
宋-陆游-《卧病杂题》@鸥鹭驯亭沼，琴书悦性灵。身叨乡祭酒，孙为国添丁。烟浦收菰菜，秋山斸茯苓。虚名吾所薄，未应少微星。
宋-陆游-《卧病杂题》@陋室施床迮，穷阎问疾疏。加餐惟是粥，弄笔不成书。盎盎新篘酒，青青小摘蔬。客来邀褫带，聊示小勤渠。
宋-陆游-《卧病杂题》@终日常辞客，经秋半在床。爱穷留作伴，谙病与相忘。灶婢工烹粥，园丁习写方。今朝有奇事，久雨得窗光。
宋-陆游-《卧病杂题》@人间跛男子，物外病维摩。但可妨趋拜，何因废啸歌？菜羹醯酱薄，村巷棘茨多。举手谢邻父，非君谁肯过？
宋-陆游-《卧疾》@旧疾乘衰作，长贫与嬾宜。羁愁惟付酒，史课未妨诗。雨入残更滴，霜逢闰岁迟。新春真耄及，不用卜归期。
宋-陆游-《卧舆》@白首躬耕已有期，凤城归路却迟迟。卧舆拥被听秋雨，占尽人间好睡时。
宋-陆游-《乌龙庙》@江边苍龙背负天，蟠踞千载常蜿蜒；其前横辟为大川，高城鼓角声隐然。龙庙於山家於渊，世为吾州作丰年。老守虽愧笔如椽，洁斋试赋迎神篇。
宋-陆游-《乌龙雪》@乌龙如真龙，妥尾卧江碛；时时登楼望，爪尾略可识。今朝事大异，千嶂忽如失。遥知重云外，已有雪数尺。颇念采薇人，清坐焉得食？裹饭欲问之，矫首空峭壁。念昔故山时，僵卧风雪夕，静闻长松折，声若裂巨石，天晴视岩涧，鸟兽死如积。清梦不可寻，抚楯三太息。
宋-陆游-《乌栖曲》@楚王手自格猛兽，七泽三江为苑囿。城门夜开待猎归，万炬照空如白昼。乐声前後震百里，树树栖乌尽惊起。宫中美人谓将旦，发泽口脂费千万。乐声早暮少断时，莫怪栖乌无稳枝。
宋-陆游-《无酒叹》@不用塞黄河，不用出周鼎，但愿酒满家，日夜醉不醒；不用冠如箕，不用印如斗，但愿身强健，朝暮常饮酒。造物不少恕，虐戏逐段新，坐令古铜榼，经月常生尘。平生得酒狂无敌，百幅淋漓风雨疾。造物欲以醒困之，此老醒狂君未知。
宋-陆游-《无咎兄郡斋燕集有诗末章见及敬次元韵》@城楼画角吹晚晴，梅花堕地草欲生。绮盘翠杓春满眼，我胡不乐君将行。君归吾党共增气，往往怪我衰涕横。我来江干交旧少，见君不啻河之清。北风共爱地炉暖，西日同赏油窗明。微吟剧醉不知倦，坐阅汉腊逾周正。君文雄丽擅一世，凛凛武库藏五兵。酸寒如我每自笑，顾辱刻画为虚声。乃知好士如好色，遇合不必皆倾城。君方与世作水镜，如此过许人将惊。千金敝帚有定价，周玉郑鼠难强名。失言议罚不可缓，敬白府主浮金觥。君看失脚落尘土，岂复毫发余诗情。自伤但似路旁堠，雨剥风摧供送迎。
宋-陆游-《无客》@今日了无客，翛然麈柄闲。砚涵鸲鹆眼，香斮鹧鸪斑。木落风初劲，云低雨尚悭。西湖未暇到，卧看曲屏山。
宋-陆游-《无题》@画阁无人昼漏稀，离悰病思两依依。钗梁双燕春先到，筝柱羁鸿暖不归。迎得紫姑占近信，裁成白紵寄征衣。晚来更就邻姬问，梦到辽阳果是非？
宋-陆游-《无题》@碧玉当年未破瓜，学成歌舞入侯家。如今憔倅蓬窗里，飞上青天妒落花。
宋-陆游-《无题》@轣辘毡车赴密期，追欢最数牡丹时。新春欲近犹贪喜，旧爱潜移不自知。宝镜尘生鸾怅望，钿筝弦绝雁参差。玉壼莫贮臙脂泪，从湿泥金带上诗。
宋-陆游-《无题》@珠靴玉指擘箜篌，谁记山南秉烛游？结绮诗成江令醉，橐泉梦断沈郎愁。天涯落日孤鸿没，镜里流年两鬓秋。不用更求驱豆术，人生离合判悠悠。
宋-陆游-《无题》@金鞭朱弹忆春游，万里桥东罨画楼。梦倩晓风吹不去，书凭春雁寄无由。镜中颜鬓今如此，幕下朋俦好在不？箧有吴牋三万个，拟将细字写新愁。
宋-陆游-《无题》@半醉凌风过月旁，水精宫殿桂花香。素娥定赴瑶池宴，侍女皆骑白凤凰。
宋-陆游-《无题》@出茧修眉淡薄妆，丁东环佩立西厢。人间浪作新秋感，银阙琼楼夜夜凉。
宋-陆游-《吴歌》@胜负两蜗角，荣枯一蚁窠。人情苦翻覆，吾意久蹉跎。困睫凭茶醒，衰颜赖酒酡。坐人能听否？试为若吴歌。
宋-陆游-《吴娘曲》@镜奁蚕出千黑蚁，钗梁梅小双青豆。吴娘十四未知愁，罗衣已觉伤春瘦。闲寻女伴过西家，斗草归来日未斜。睡睫蒙蒙娇欲闭，隔帘微雨压杨花。
宋-陆游-《吴体寄张季长》@九月十月天雨霜，江南剑南途路长。平生故人阻携手，万里一书空断肠。人生强健已难恃，世事变迁那可常？两家子孙各长大，他年穷达毋相忘。
宋-陆游-《吴娃曲》@满地花阴不闭门，琵琶抱恨立黄昏。妾身不似天边月，此夜此时重见君。
宋-陆游-《吴娃曲》@忘忧石榴深浅红，草花红紫亦成丛。明年开时不望见，只望郎君说著侬。
宋-陆游-《吴娃曲》@二月镜湖水拍天，禹王庙下斗龙船。龙船年年相似好，人自今年异去年。
宋-陆游-《吴娃曲》@臂上烧香拜佛前，愿郎安稳过新年。多情已是长多病，莫要留心在妾边。
宋-陆游-《吾家旧藏奇石甚富今无复存者独道石一尚置几》@秋风嫋嫋雨斑斑，身隐幽窗笔砚间。小试壶公缩地术，数峰闲对道州山。
宋-陆游-《吾家旧藏奇石甚富今无复存者独道石一尚置几》@林虑灵壁俱尤物，散落人间不复还。投老东归风味在，舂陵小岫伴身闲。
宋-陆游-《吾家旧藏奇石甚富今无复存者独道石一尚置几》@误因禄米弃蓴鲈，一落尘埃底事无。布袜青鞋虽与尽，此峰聊当卧游图。
宋-陆游-《吾庐》@吾庐镜湖上，傍水开云扃。秋浅叶未丹，日落山更青。孤鹤从西来，长鸣掠沙汀；亦知常苦饥，未忍吞膻腥。我食虽不肉，匕箸穷芳馨。幽窗灯火冷，浊酒倒残瓶。
宋-陆游-《吾庐》@吾庐虽小亦佳哉！新作柴门斸绿苔。拄杖每阑归鹤入，钓船时带夕阳来。墟烟隔水霏霏合，篱菊凌霜续续开。千里安期那可得，笑呼邻父共传杯。
宋-陆游-《吾庐东北皆修竹茂林羽族来栖者不可数计感而》@遶舍皆茂林，万数栖鸟雀，诘旦辄争鸣，未暝纷已泊。清阴交欲暗，丹实熟可啄。吾庐少人迹，媿尔肯见托。虽无惠养德，亦免弹射虐。结巢俯可窥，淳风今岂薄！
宋-陆游-《吾年过八十》@吾年过八十，久已弃朝簪。化蝶有残梦，焦桐无赏音。溪声喧夜旦，野色变晴阴。欲讲平生学，茫然不可寻。
宋-陆游-《吾年过八十》@八十又过二，自言名放翁。斧丘遗寿栎，云海寄冥鸿，酒挂驴鞍侧，诗投药笈中。灞城逢蓟叟，共语莫匆匆。
宋-陆游-《芜菁》@往日芜菁不到吴，如今幽圃手亲鉏。凭谁为向曹瞒道，彻底无能合种蔬。
宋-陆游-《五更读书示子》@近村远村鸡续鸣，大星已高天未明；床头瓦檠灯煜爚，老夫冻坐书纵横。暮年於书更多味，眼底明明见莘渭。但令病骨尚枝梧，半盏残膏未为费。吾儿虽戆素业存，颇能伴翁饱菜根。万锺一品不足论，时来出手苏元元。
宋-陆游-《五更起坐》@世间醉梦过浮生，谁肯披衣坐五更？煜煜心光回自照，绵绵踵息浩无声。古人得意捐糟粕，痴子何知堕化城。七十老翁须努力，邻鸡才唱又窗明。
宋-陆游-《五更闻雨思季长》@幽丛鸣姑恶，高树号杜宇。惊回千里梦，听此五更雨。展转窗未明，更觉心独苦。天涯懹故人，安得插两羽！
宋-陆游-《五鼓》@楼堞冬冬鼓，帘栊煜煜灯。浪名随牒吏，实似打包僧。衰病元难强，疏慵每自憎。谁知戍边日，秋野正呼鹰！
宋-陆游-《五鼓》@梦断华胥夜艾时，遶廊萧散曳筇枝。长空渐见明河落，短调犹残画角吹。世事又随朝日出，钓船莫负早秋期。南湖五亩新菰熟，此味惟应老子知。
宋-陆游-《五鼓不得眠起酌一杯复就枕》@栖冷鸡声咽，窗深烛焰明。流年容易过，华发等闲生。浊挹连醅酒，香搓带叶橙。残骸付蝼蚁，汗简更须名。
宋-陆游-《五鼓赴太社腊祭》@霜寒裂屋瓦，月白射坊门。病骨愁看影，孤吟怯断魂。饥鹰掣羁绁，老马伏车辕。不奈清宵梦，残芜满故园。
宋-陆游-《五鼓起坐待旦》@睡觉初闻鸡一鸣，披衣危坐待窗明。残躯已向闲中老，痴梦犹寻熟处行。南北迢迢悲往事，古今莽莽叹浮生。伯伦一锸君休笑，冢象祁连亦已平。
宋-陆游-《五鼓自簇桥入府》@晓月有余光，秋树无浓影。野烟浩无际，陂路行愈永。堰声何澎湃，露气正凄冷。忽然客愁破，更觉诗律整。昔人千载意，忙里一笑领。山林岂难归，吾计自不猛。
宋-陆游-《五十》@五十未名老，无如衰疾何。肺肝空激烈，颜鬓已嗟跎。夜宴看长剑，秋风舞短蓑。此身如砥柱，犹足阅颓波。
宋-陆游-《五月初病体益轻偶书》@世事纷纷了不知，又逢燕乳麦秋时。经年谢客常因醉，三日无诗自怪衰。乘雨旋移西崦药，留灯重覆北窗棋。但将生死俱拈起，造物从来是小儿。
宋-陆游-《五月初作》@邻舍舂新麦，家人拾晚蚕。推移逢夏五，赋与叹朝三。遣日须棋局，忘忧赖酒甔。幽居有高致，多取未为贪。
宋-陆游-《五月得雨稻苗尽立》@城郭迎龙鼓吹喧，甘膏三夕慰黎元。草荒常日经行路，水到前村旧涨痕。黄犊尽耕稀旷土，绿苗无际接旁村。家家足食山无盗，安枕何劳夜闭门？
宋-陆游-《五月二十三夜记梦》@夜漏欲尽鸡初唱，梦到神仙信非妄。泉流直舂碧涧底，松根横走苍崖上。徐行林际遇飞桥，峭壁惊涛临万丈，非惟履嶮足踸踔，已觉处幽神悄怆。空岩滴乳久化石，宝盖珠璎纷物象。鬼神惨澹疑欲搏，龙蜃蜿蜓谁敢傍？长眉老仙乘白云，握手授我绿玉杖。三生汝有世外缘，一念已断尘中障。虽云曩事不复忆，怜汝瞳子神犹王。何须更待熟金丹，从我归哉住昆阆。
宋-陆游-《五月二十一日风雨大作》@风雨纵横夜彻明，须臾更觉势如倾。出门已绝近村路，对面不闻高语声。衔舳江关多蜀估，宿师淮浦饱吴粳。老民愿忍须臾死，传檄方闻下百城。
宋-陆游-《五月七日拜致仕敕口号》@剡曲东归日醉眠，冰衔屡忝武夷仙。恩如长假容居里，官似分司不限年。一扎疏荣驰厩置，两儿扶拜望云天。坐糜半俸犹多媿，月费公朝二万钱。
宋-陆游-《五月七日拜致仕敕口号》@黄纸东来墨未乾，孤臣恩许挂朝冠。小儿扶出迎门拜，邻舍相呼拥路观。白首奉身归畎亩，清霄无梦接鵷鸾。从今剩把花前酒，忧患都空量自宽。
宋-陆游-《五月七日夜梦中作》@征行过孤垒，寂寞已千年。马病霜菅瘦，狐鸣古冢穿。烟尘身欲老，金石志方坚。零落英雄尽，何人共著鞭？
宋-陆游-《五月七日夜梦中作》@霜露薄貂裘，连年塞上留。芦笳青冢月，铁马玉关秋。振臂忘身惫，凭天报国雠。诸公方衮衮，好运幄中筹。
宋-陆游-《五月十日晓寒甚闻布谷鸣有感》@弊裤久当脱，短褐竟未送。老怯五更寒，重衾拥残梦。群虱方得意，饱血藏衣缝。竹簟何时陈？纨扇殆无用。长夏叠叠来，岁月疾飞鞚。妄怀畎亩忧，太息欲谁控？
宋-陆游-《五月十四日夜梦一僧持诗编过予有暴雨诗语颇》@黑云塞空万马屯，转盼白雨如倾盆，狂风疾雷撼乾坤，壮哉涧壑相吐吞。老龙腾拏下天阍，鳞间火作电脚奔。巨松拔起十年根，浮槎断梗何足论。我诗欲成醉墨翻，安得此雨洗中原，长河衮衮来昆仑，鹳鹊下看黄流浑。
宋-陆游-《五月十一日睡起》@病眼慵於世事开，虚堂高卧谢氛埃。帘栊无影觉云起，草树有声知雨来。茶碗嫩汤初得乳，香篝微火未成灰。翛然自适君知否？一枕清风又过梅。
宋-陆游-《五月十一日夜且半梦从大驾亲征尽复汉唐故地》@天宝胡兵陷两京，北庭安西无汉营。五百年间置不问，圣主下诏初亲征。熊罴百万从銮驾，故地不劳传檄下。筑城绝塞进新图，排仗行宫宣大赦。冈峦极目汉山川，文书初用淳熙年。驾前六军错锦锈，秋风鼓角声满天。苜蓿峰前尽亭障，平安火在交河上。凉州女儿满高楼，梳头已学京都样。
宋-陆游-《五月十一日夜坐达旦》@莫笑耽书不计年，寒儒业定几生前。读经今日韦编绝，作赋当时铁砚穿。公路晚悲身至此，令威归叹冢累然。三更听雨蓬窗底，又作鳏鱼夜不眠。
宋-陆游-《五月五日蜀州放解牓第一人杨监具庆下孤生怆》@甲午五月之庚寅，渊鱼跃起三江津，震雷霪雨夜达晨，我知决定非凡鳞。人生富贵不逮亲，万钟五鼎空酸辛。少年得禄羞常珍，调节滋味躬爨薪。彻食奉盥授帨巾，此乐岂复论贱贫。嗟我不孝负鬼神，俯仰二纪悲如新。仕宦空饱息与嫔，左右供养无复辰。子行射策对枫宸，彩衣楚楚映华绅。泝江亟归娱老人，切勿著意长安春！
宋-陆游-《五月下旬大热晦日夜得雨明旦凉甚》@一雨萧然洗睡昏，清晨屣履自开门。岂惟爽气生山袂，坐觉凉颸入发根。浦口鱼多来野鹤，林梢果熟下山猿。吾庐清绝君知否？钓雪寒江不足言。
宋-陆游-《五月一日作》@处处稻分秧，家家麦上场。敢悲身老大，独幸岁丰穰。酪美朱樱熟，菰青角黍香。翛然一竹几，饱受北窗凉。
宋-陆游-《五月雨》@空蒙五月雨，景气一番新。换尽园林叶，洗空衢路尘。山邮恼行客，野渡滞归人。独有龟堂叟，凉风吹角巾。
宋-陆游-《五月中连夕风雨气候如高秋枕上有赋》@拥被微吟短鬓秋，孤灯残漏共悠悠。雨声不貣三更梦，酒力宁禁万里愁？身寄湖山邻剡曲，心游河岳过关头。世间可恨知多少？虚弊当年季子裘。
宋-陆游-《五云门晚归》@高城带远林，落日动寒砧。行客自朝暮，青山无古今。衰迟惭逸气，忧患足危心。溪迮滞归艇，何时春水深？
宋-陆游-《五杂组》@五杂组，山雉羽。往复还，江头路。不得已，贵臣去。
宋-陆游-《五杂组》@五杂组，机上绮。往复还，冶游子。不得已，富儿死。
宋-陆游-《午炊》@江路初晴日，烟芜古废城。青鍼秧稻出，黑螘稚蚕生。山际牛羊路，林间鸡犬声。午炊聊小憩，野老解逢迎。
宋-陆游-《午饭》@我望天公本自廉，身闲饭足敢求兼！破裘负日茆檐底，一碗藜羹似蜜甜。
宋-陆游-《午梦》@若爰幽窗午梦长，此中与世暂相忘。华山处士如容见，不觅仙方觅睡方。
宋-陆游-《午寝》@眼涩朦胧不自支，欠伸常恨到床迟。庭花著雨晴方见，野客敲门去始知。灰冷香烟无复在，汤成茶碗径须持。颓然却自嫌疏放，旋了生涯一首诗。
宋-陆游-《午晴试笔》@叶脱园林夜夜霜，风和巷陌日犹长。轩车但怪容孤鹤，稊米安能盆太仓。此去得非穷李广，向来元是老冯唐。明窗揽笔聊挥洒，飒飒惊蛇又数行。
宋-陆游-《午晴至园中》@老不禁寒起每迟，出门萧散午晴时。春回九地梅先觉，霜霣千林竹不知。药圃采苗芒屦湿，石泉照影角巾欹。归来未过西檐日，袖手悠然独咏诗。
宋-陆游-《午暑》@笛材织簟凉如水，雾縠缝幮薄若空。更著高安竹根枕，不妨专享北窗风。
宋-陆游-《午睡》@槐楸阴里绿窗开，天与先生作睡媒。流汗未乾衣上雨，大声已发鼻端雷。枕镌松石分琴荐，簟织风漪取笛材。却起岸巾看汲井，人间车马正氛埃。
宋-陆游-《午睡》@风霜践残岁，我乃羁旅人。如何得一室，床敷暖如春。午枕挟小醉，鼻息撼四邻。心安了无梦，一扫想与因。逡巡起＊面，览镜正幅巾。聊呼蟹眼汤，瀹我玉色尘。
宋-陆游-《午睡》@梅黄雨足喜初晴，投枕华胥梦已成。帐底香云凝未散，手中书卷堕无声。簟纹似水飞蝇避，鼻息如雷稚子惊。痴腹便便竟何有？已将嘲弄付诸生。
宋-陆游-《午睡初起》@曲腰桑上午鸡鸣，喔喔还如报五更。睡起展书摩病眼，油窗喜对夕阳明。
宋-陆游-《午睡初起》@舍中未报压新醅，闲弄流尘槲叶杯。得醉固佳醒亦好，了无一事到灵台。
宋-陆游-《午睡起消摇园中因登山麓薄暮乃归》@老病攻百骸，徽纆困束缚；颓然一熟睡，如获万金药。窗明竹影乱，林暖鸟声乐。灰深香欲上，火活汤正作，毫瓯羞茗荈，铜洗供盥濯。整巾出庭户，曳杖历岩壑。遥岑见木杪，细水啮篱脚。踟躇遂忘归，清啸送日落。
宋-陆游-《午睡起遇急雨》@揩眼扪髯破昼眠，阑边小立独幽然。丛花雨打无飞蝶，高柳风惊有堕蝉。才略本居元子下，功名那计祖生先？今朝会意君知否，目送飞云挥五弦。
宋-陆游-《午兴》@渐转廊腰日，徐来峡口风。飧浆便北客，淖粥称衰翁，槐晚纤纤绿，榴残续续红。责轻仍饱食，三叹愧无功。
宋-陆游-《午枕》@茅檐一杯淡藜粥，有底工夫希鼎餗？书中至味人不知，隽永无穷胜粱肉。老夫享此七十年，每媿天公赋予偏。清泉洗釜煎山茗，满榻松风清昼眠。
宋-陆游-《午枕》@老嬾开编早欠伸，强搔短发照青荧。齑盐二十年前梦，尚想长廊撼夜铃。
宋-陆游-《午醉径睡比觉已甲夜矣》@自我归城西，已复再见冬。虽未挂衣冠，其实则老农。好事或饷酒，石室酒最醲。一醉辄至暮，卧闻湖寺钟。心安病自除，衾暖梦欲重。化作孤鹤去，云崦巢长松。
宋-陆游-《午坐》@茶杯凝细孔，香岫起微云。树影窗间见，禽声屋角闻。流年易抛掷，旧学失锄耘。师友今零落，何人为运斤？
宋-陆游-《午坐戏咏》@贮药葫芦二寸黄，煎茶橄榄一瓯香。午窗坐稳摩痴腹，始觉龟堂白日长。
宋-陆游-《武昌感事》@百万呼卢事已空，新寒拥褐一衰翁。但悲鬓色成枯草，不恨生涯似断蓬。烟雨凄迷云梦泽，山川萧瑟武昌宫。西游处处堪流涕，抚枕悲歌兴未穷。
宋-陆游-《武担东台晚望》@憔悴西窗已一翁，登高意气尚豪雄。关河霸国兴亡後，风月诗人醉醒中。病起顿惊双鬓改，春归一扫万花空。栏边徙倚君知否，直到吴天目未穷。
宋-陆游-《武林》@皇舆久驻武林宫，汴雒当时未易同。广陌有风麈不起，长河无冻水常通。楼台飞舞祥烟外，鼓笛喧呼明月中。六十年间几来往，都人谁解记衰翁？
宋-陆游-《兀兀》@兀兀心非睡，惺惺口不言。齿津生颊舌，鼻息撼墙垣。书媿儿童问，年叨里巷尊。贫家有喜事，黍酒带醅浑。
宋-陆游-《兀兀》@兀兀孤村客，悠悠两世人。梦忘身潦倒，醉觉胆轮囷。故里簪缨换，都门巷陌新。余年犹有几，抚事一伤神！
宋-陆游-《兀兀》@兀兀初何有，伥伥不自知。偶然登耄及，便欲数期颐。把钓秋风夕，骑驴晚雪时。江湖游已遍，更作灞城期。
宋-陆游-《兀坐久散步野舍》@澒洞风号木，萧条雨滴阶。忽思穿两屐，聊用散孤怀。赤脚舂畲粟，平头拾涧柴。先师有遗训，万事忌安排。
宋-陆游-《兀坐颇念游历山水戏作》@万里当时寄一官，十年客枕不曾安。鬼愁滩下扁舟晚，蛇退陂前古驿寒。昔叹远游生雪鬓，近缘多病学金丹。功名非复衰翁事，独有江山兴未阑。
宋-陆游-《戊辰立春日》@昨夜风摇斗柄回，典衣也复一传杯。故人久作天涯别，新句空从枕上来。清镜岂堪看鬓色，小园剩欲觅桃栽。颓然却恨贪春睡，不尽城头画角哀。
宋-陆游-《戊辰立春日》@卧听城门出土牛，罗旛应笑雪蒙头。但须晨起一卮酒，聊洗人间千种愁。处处楼台多侠客，家家船舫待春游。梅花未遍枝南北，定为余寒得小留。
宋-陆游-《戊辰岁除前五日作新岁八十有五矣》@灰深火可宿，炷小灯耐久，长流故不腐，易成必速朽。我昔游青城，闻道巢居叟；躬行虽不力，年少过九九。固知适天幸，自养亦差厚。传家六儿子，其四今皓首。宁闻涧底松，郁郁慕蒲柳？
宋-陆游-《戊申元日》@白头身世叹羁孤，一念儿时泪已濡。尚记争先书郁垒，岂知落後举屠苏。杯盘草草思邻舍，车马纷纷厌九衢。六十年非心自了，挂冠犹足补东隅。
宋-陆游-《戊午元日读书至夜分有感》@七十年来又四年，雨声灯影故依然。未收浮世风沤梦，尚了前生蠹简缘。老学辛勤那有补，旧闻零落恐无传。先师钵袋终当付，叹息谁能共著鞭？
宋-陆游-《戊午元日读书至夜分有感》@强戴罗旛怯岁增，光阴堪叹捷飞腾。檐间点滴新春雨，窗下青荧半夜灯。傍架讨寻书散乱，倚屏吟啸发鬅鬙。极知老境惟当佚，绝学端居恨未能。
宋-陆游-《戊午重九》@朋旧相望天一涯，登高结伴只邻家。秋风自欲吹纱帽，衰鬓何曾泥菊花。药市神仙思益部，糕盘节物记京华。自怜病後欢悰薄，小醉归来日未斜。
宋-陆游-《物外杂题》@市墟沽斗酒，独酌复高歌。一笑语观者，比君更事多。
宋-陆游-《物外杂题》@当年下沔鄂，回首几秋风？景物浑如昨，千帆落照中。
宋-陆游-《物外杂题》@晓入姑苏市，阊门系短篷。老人元不食，买饼餇山童。
宋-陆游-《物外杂题》@送客停山步，寻僧立寺门。青鞋惯泥潦，却爱雨昏昏。
宋-陆游-《物外杂题》@粉堞临江渚，朱桥枕市楼。长吟策小蹇，又度一年秋。
宋-陆游-《物外杂题》@饲驴留野店，买药入山城。兴尽飘然去，无人识姓名。
宋-陆游-《物外杂题》@高城今旷野，比屋昔朱门。道上传呼过，遥遥几世孙？
宋-陆游-《物外杂题》@过市摩双眼，惊嗟阅盛衰。朱楼倚霄汉，曾见始成时。
宋-陆游-《物有可叹者因戏作数语以识之》@鸡栖及我未掩扉，犬虽远出暮自归，司晨警夜职交举，簸糠弃粒报亦微。查查双鹊更媿汝，庭树夜宿常相依，岂怜主人老寂寞，暖热蓬户不忍违。养鸱甚恩健即去，养鹰虽久饱亦飞。嗟哉物性厚薄异，使我隐几空歔欷！
宋-陆游-《婺州州宅极目亭》@尚书曳履上星辰，小为东阳作主人。朱阁凌空云缥缈，青山绕郭玉嶙峋。似闻旋教新歌舞，且慰重临旧吏民。莫倚阑干西北角，即今河洛尚胡尘。
宋-陆游-《夕雨》@屣履行莎径，移床卧草亭。风声杂溪濑，雨气挟龙腥。奕奕空中电，昏昏云罅星。徂年又如许，吾鬓得长青？
宋-陆游-《夕雨》@独夜初传漏，空斋半掩扉。候虫灯下语，水鸟雨中归。客舍愁弹剑，京尘怯化衣。故人招隐意，字字莫相违。
宋-陆游-《西城》@市步群嚣散，关门夕照明。河流倒桥影，雪野聚乌声。繁杵闻深巷，寒烟下废城。匆匆尽船发，争趁早潮平。
宋-陆游-《西窗》@西窗偏受夕阳明，好事能来慰此情。看画客无寒具手，论书僧有折钗评。姜宜山茗留闲啜，豉下湖蓴喜共烹。酒炙朱门非我事，诸君小住听松声。
宋-陆游-《西窗独酌》@却扫衡门岁月深，残骸况复病交侵。平生所学为何事？後世有人知此心。水落枯萍黏破块，霜高丹叶照横林。一樽浊酒西窗下，安得无功与共斟？
宋-陆游-《西窗睡起》@老便寂寂厌纷纷，借得禅房卧看云。夜宴怕逢觥录事，秋山佣伴猎将军。余年敢望十寒暑，夙习正须三沐熏。斜日满窗谁唤起，数声啼鸟隔溪闻。
宋-陆游-《西村》@湖塘西去两三家，杖履经行日欲斜。蹙蹙水纹生细縠，蜿蜿沙路卧修蛇。旱余虫镂园蔬叶，寒浅蜂争野菊花，老去郊居多乐事，脱巾未用叹苍华。
宋-陆游-《西村》@今年四月天初暑，买蓑曾向西村去。桑麻满野陂水深，遥望人家不知路。再来桑落陂无水，闭门但见炊烟起。疑是羲黄上古民，又恐种桃来避秦。
宋-陆游-《西村》@乱山深处小桃源，往岁求浆忆叩门。高柳簇桥初转马，数家临水自成村。荿林风送幽禽语，坏壁苔侵醉墨痕。一首清诗记今夕，细云新月耿黄昏。
宋-陆游-《西村劳农》@川云散尽十分晴，缭出溪头信意行。片片飞花随步远，离离芳草上墙生。村深日暖单衣爽，路转沙平两履轻。膰肉芬香坊酒酽，因来聊得饷春耕。
宋-陆游-《西村暮归》@天气清和修禊後，土风淳古结绳前。村村陂足分秧水，户户门通入郭船。亭障盗消常息鼓，坊场酒贱不论钱。行人争看山翁醉，头枕槐根卧道边。
宋-陆游-《西村晚归》@小坞花垂尽，平堤草次迷。日长莺语久，风定絮飞低。子响闻棋院，舟横傍钓溪。归送不知处，依约埭东西。
宋-陆游-《西村醉归》@侠气峥嵘盖九州，一生常耻为身谋。酒宁剩欠寻常债，剑不虚施细碎雠。歧路凋零白羽箭，风霜破弊黑貂裘。阳狂自是英豪事，村市归来醉跨牛。
宋-陆游-《西湖春游》@灵隐前，天竺後，鬼削神剜作岩岫。冷泉亭中一尊酒，一昌可敌千年寿。清明後，上巳前，千红百紫争妖姘。冬冬鼓声鞠场边，秋千一蹴如登仙。人生得意须年少，白发茏锺空自笑。君不见灞亭耐事故将军，醉尉怒诃如不闻。
宋-陆游-《西郊》@七十辞北阙，五亩寄西郊。泳水鱼依藻，摩云鹤结巢。丐僧时问疾，卜叟或论交。社栎天全汝，宁当叹系匏？
宋-陆游-《西郊寻梅》@西郊梅花矜绝艳，走马独来看不厌。似羞流落蒙市尘，宁堕荒寒傍茆店。翛然自是世外人，过去生中差一念。浅颦常鄙桃李学，独立不容莺蝶觇。山矾水仙晚角出，大是春秋吴楚僭。余花岂无好颜色，病在一俗无由砭。朱栏玉砌渠有命，断桥流水君何欠。嗟余相与颇同调，身客剑南家在剡。凄凉万里归无日，萧飒二毛衰有渐。尚能作意晚相从，烂醉不辞杯潋灩。
宋-陆游-《西邻亦新葺所居复与儿曹过之》@竹屋茆檐烟火微，长歌相应负禾归。穷居幸可支朝夕，世事何曾有是非。新茁畦蔬经宿雨，半开篱槿弄斜晖。老翁略与吾年等，眷眷遮留莫苦违。
宋-陆游-《西林傅庵主求定庵诗》@粥後钟鱼未动时，夜灯仍对碧琉璃。不须更说能生慧，枯木寒灰也自奇。
宋-陆游-《西林傅庵主求定庵诗》@业力驱人举世忙，西林袖手一炉香。未能成佛浑闲事，十劫看渠坐道场。
宋-陆游-《西林院》@一邦尽对江边像，试比西林总不如。群玉萧森开士宅，五云飞动相君书。磴危渐觉山争出，屐响方惊阁半虚。安得弃官长住此，一杯香饭荐珍蔬。
宋-陆游-《西楼夕望》@夜郎城裹叹途穷，赖有西楼著此翁。溪鸟孤飞寒霭外，野人参语夕阳中。苍天可恃何曾老，白发缘愁却未公。俗态十年看烂熟，不如留眼送归鸿。
宋-陆游-《西路口山店》@日薄霜清十月天，马蹄声里送流年。店当古路三叉处，山似孤云两角边。淹泊自悲穷不醒，衰残更著病相缠。榆关瀚海知何在，目送飞鸿入暮烟。
宋-陆游-《西兴泊舟》@衰发不胜白，寸心殊未降。避风留水市，岸帻倚船窗。日上金熔海，潮来雪卷江。登临数奇观，未易敌吾邦。
宋-陆游-《西岩翠屏阁》@把酒孤亭半日留，西岩独擅鹤山秋。也知绝境终难赋，且喜闲身得纵游。鹘起危巢时磔磔，鹿鸣深涧暮呦呦。人生适意方为乐，甲第朱门秖自囚。
宋-陆游-《西园》@半掩朱门藓径斜，翠屏绣谷忽谽＊。高高下下天成景，密密疏疏自在花。江近夕阳迎宿鹭，林昏残角促归鸦。吾舟已系津南岸，唤客犹能一笑哗。
宋-陆游-《西斋遣兴》@桐叶秋先霣，菊花寒更香。酒边聊兀兀，身外本茫茫。小憩元非睡，长吟偶似狂。忽然思把卷，一笑就窗光。
宋-陆游-《西斋雨後》@香碗灰深微炷火，茶铛声细缓煎汤。百年浮世几人乐，一雨虚斋三日凉。帘外微风斜燕影，池边残照歛萱房。纱幮石枕萧然卧，付与今宵幽梦长。
宋-陆游-《昔从戎南郑日范西叔为予书小卧屏今三十有八》@梁州风月今何在，每忆朋俦泪溅裾。戎幙已如它世事，素屏犹对故人书。
宋-陆游-《昔人有画醉僧醉道士醉学究者皆见于传记及歌》@残雪覆枯颅，手扶短榔栗。送酒无苏州，一醉未易得。青旗猎猎秋风吹，长瓶一吸亦足奇。但办道傍常醉倒，不须解作藏真草。
宋-陆游-《昔日》@昔日从戎日，身由许国轻。阵如新月偃，箭作饿鸱鸣。坚壁临关守，连营并渭耕。至今悲义士，书帛报番情。
宋-陆游-《昔在成都正月七日圣寿寺麻子市初春行乐处也》@乐事新年忆锦城，城南麻市试春行。如今老病茅檐底，卧听儿童吓雀声。
宋-陆游-《溪上》@散发倚胡床，风生水面凉。单衣缝白紵，双屦织青芒。荷叶犹微赤，藤花已半黄。归来村路晚，渔火耿苍茫。
宋-陆游-《溪上》@偶就澄溪照幅巾，兰亭遗韵想清真。功名不入山林梦，诗酒犹关老病身。万事只增思鲁叹，百年常媿避秦人。超然聊喜高情在，手挈长条贯细鳞。
宋-陆游-《溪上》@溪上秋来风露清，萧然浴罢葛衣轻。看云舒卷了穷达，见月亏盈知死生。老去关心惟药裹，闲中消日付棋枰。故人书札频相问；何日芒鞋上赤城？
宋-陆游-《溪上避暑》@暮年事业转悠悠，尽日投竿杜若洲。世上漫言天爱酒，古来宁有地埋忧？全家只合云山老，万事空惊岁月遒。褫带脱冠犹病喝，正平颇忆著岑牟。
宋-陆游-《溪上避暑》@短发飕飕彻顶凉，悠哉随处据胡床。但怜鹊影翻残月，不恨蝉声送夕阳。门巷阴阴桐叶暗，汀洲漠漠藕花香。寓形宇内终烦促，安得骑鲸下大荒？
宋-陆游-《溪上露坐》@水际风生爽拂裾，比邻自集不劳呼。昏鸦杳杳飞初定，远树离离望欲无。新竹出林时解箨，小荷翻露已成珠。桥东一径苍苔滑，归舍还须稚子扶。
宋-陆游-《溪上小雨》@我是人间自在人，江湖处处可垂纶。扫空紫陌红尘梦，收得烟蓑雨笠身。
宋-陆游-《溪上小酌》@岸帻出篱门，投竿俯溪濑。鱼聚忽千百，鸟鸣时一再。新凉社瓮香，亦有雉兔卖。欢言洗杯酌，又破止酒戒。
宋-陆游-《溪上夜钓》@少时妄意学金丹，八十溪头把钓竿。露湿茭丛姑恶哭，烟深沙渚鹭鸶寒。登临每叹乾坤大，强健犹应岁月宽。作意清吟未须厌，如山残稿後人看。
宋-陆游-《溪上杂言》@溪上之丘，吾可以休。溪中之舟，吾可以游。一裘虽弊可度风雪虐，一箪虽薄未有旦夕忧。媿于此心鼎食其敢饱，负其所学蝉冕增吾羞。古人谁谓不可见，黄卷犹能睹生面；百谷薿薿知稷功，九州茫茫开禹甸。巍巍成功亦何有，治乱但如翻覆手。逢时皆可致唐虞，比身管乐宁非苟。树桑酿酒蕃鸡豚，是中端有王业存。一朝遇合得施设，千载始知吾道尊。
宋-陆游-《溪上醉吟》@行行不知溪路深，但怪素月生遥岑。不辞醉袖拂花絮，与子更醉青萝阴。
宋-陆游-《溪上作》@落日溪边杖白头，破裘不补冷飕飕。戆愚酷信纸上语，老病犹先天下忧。末俗陵迟稀独立，斯文崩坏欲横流。绍兴人物嗟谁在？空记当年接俊游。
宋-陆游-《溪上作》@伛偻溪头白发翁，暮年心事一枝筇。山衔落日青横野，鸦起平沙黑蔽空。天下可忧非一事，书生无地效孤忠。东山七月犹关念，未忍沉浮酒醆中。
宋-陆游-《溪行》@篷蒻呜春雨，帆蒲挂暮烟。买鱼寻近市，觅火就邻船。愁卧醒还醉，滩行却复前。长年殊可念，力尽逆风牵！
宋-陆游-《溪行》@疏钟度莽苍，远火耿微茫。岁暮水归壑，夜寒天霣霜。人生一虫臂，世路几羊肠？老大忘绳检，狂歌尽意长。
宋-陆游-《溪园》@跌宕欲忘形，溪园半醉醒。静看猿哺果，闲爱鹤梳翎。短榻水纹簟，虚斋山字屏。更须新月夜，风露对青冥。
宋-陆游-《溪月》@天风吹发冷飕飕，独向沙边上钓舟。愁绝平羌江上月，向人依旧半轮秋。
宋-陆游-《羲农》@羲农去不反，释老似而非。太息众皆醉，逝将谁与归？经时忘肉味，尽日掩柴扉。安得同心者，灯前语造微？
宋-陆游-《习嬾自咎》@习嬾多遗事，时能害睡眠。獾骄残竹笋，鼠横啮床毡。猧子巡篱落，狸奴护简编。人间有俊物，求买敢论钱。
宋-陆游-《席上有举吕居仁诗者因次其韵示坐客》@是身如鼠穴太仓，七十始办求深藏。扶衰复拜求旧诏，入对讲殿瞻顒昂。期年蒙恩许谢病，家居更辱乡党敬。今夕不醉无庸归，此老余年君所知。
宋-陆游-《席上作》@绿波画桨浣花船，清簟疏帘角黍筵。一幅葛巾林下客，百壶春酒饮中仙。散怀丝管繁华地，寄傲江湖浩荡天。浮世升沉何足计，丹成碧落珥貂蝉。
宋-陆游-《徙倚》@渔扉夕不掩，徙倚欲三更。月正树无影，露浓荷有声。峥嵘岁将晚，悄怆恨难平。坐念中原没，男儿恐浪生。
宋-陆游-《喜得建茶》@玉食何由到草莱，重奁初喜坼封开。雪霏庾岭红丝磑，乳泛闽溪绿地材。舌本常留甘尽日，鼻端无复鼾如雷。故应不负朋游意，手挈风炉竹下来。
宋-陆游-《喜晴》@泽国风雨多，春尽尚裘褐；闭门不能出，饱受鸠妇聒。今朝云忽归，沟水清活活。偶为东园行，鱼鸟间何阔？妇女蚕事终，桑柘光如泼。布谷汝勿忧，吾裤真可脱。
宋-陆游-《喜晴》@三日雨不止，意谓无复晴；泥深不可出，卧听空阶声。事有未易料，南风起三更，阵阵浮云归，杲杲初日明。穑事既竭作，机杼比屋鸣。天公真老手，谈笑功皆成。家家有新酿，欢言相送迎。蝗櫱幸扫空，努力谋春耕。
宋-陆游-《喜晴》@衡门病卧动经旬，岁晚况堪风雨频。晴日一窗殊慰眼，清霜万瓦更宜人。开书顿失昏花坠，试茗初看白乳新。南埭东陂从此好，剩将红蕊插乌巾。
宋-陆游-《喜晴》@葛衣初著喜新晴，寂寂虚堂一榻横。乍坼孤花藏叶罅，晚归双燕拂帘旌。舞空不断游丝直，掠地还飞落絮轻。剩欲倚阑寻好句，清笳已复动高城。
宋-陆游-《喜晴》@正厌鸠呼雨，俄闻鹊噪晴。路开知潦退，书展喜窗明。日透疏帘影，风传暮角声。儿童竞相报，门有卖朱樱。
宋-陆游-《喜晴》@一夜霜风扫积阴，檐间唤起有鸣禽。满窗零乱梧楸影，邻巷萧条鸡犬音。文史渐宜精讨阅，湖山仍得饱登临。园丁也解娱翁意，艺果移花已满林。
宋-陆游-《喜晴》@江湖春暮多风雨，点滴空阶实厌听。剩喜今朝有奇事，一窗晴日写黄庭。
宋-陆游-《喜晴》@西风吹雨冷凄凄，道上行人白昼迷。聊抉重云取朝日，未容嘉榖卧秋泥。年丰郡府疏文檄，蛮遁边亭息鼓鼙。寄语农家莫游惰，冬闲正要饱鉏犁。
宋-陆游-《喜晴》@久雨群蛙日夜号，乐哉霁色满江郊。草书已悟屋漏壁，诗句免悲风卷茆。唤妇晴鸠鸣废圃，归林栖鹘补危巢。泥乾我亦思来客，未暇移书广绝交。
宋-陆游-《喜事》@武夷老子雪垂肩，喜事何曾减少年。鹦鹉螺深翻细浪，辟邪炉暖起微烟。幽花滴露沾纱帽，乱絮凭风扑画船。虎豹九关君勿叹，未妨一笑住壶天。
宋-陆游-《喜谭德称归》@少鄙章句学，所慕在经世，诸公荐文章，颇恨非素志。一朝落江湖，烂熳得自恣，讨论极王霸，事业窥莘渭，孔明景略间，却立颇眦睨。从人无一欣，对食有三喟。谭侯信豪隽，可共不朽事。天涯再相见，握手更擦泪。欲寻西郊路，斗酒倾意气，浩歌君和我，勿作寻常醉。
宋-陆游-《喜小儿辈到行在》@阿纲学书蚓满幅，阿绘学语莺啭木，截竹作马走不休，小车驾羊声陆续。书窗涴壁谁忍嗔，啼呼也复可怜人。却思胡马饮江水，敢道春风无战尘。传闻贼弃两京走，列城争为朝廷守。从今父子见太平，花前饮水勿饮酒。
宋-陆游-《喜小儿病愈》@喜见吾家玉雪儿，今朝竹马遶廊嬉。也知笠泽家风在，十岁能吟病起诗。
宋-陆游-《喜小儿病愈》@一床共置朝回笏，百屋常堆用剩钱。何似吾家好儿子，吟哦相伴短檠前。
宋-陆游-《喜杨廷秀秘监再入馆》@公去蓬山轻，公归蓬山重，锦囊三千篇，字字律吕中。文章实公器，当与天下共。吾尝评其妙，如龙马受鞚。燕许亦有名，此事恐未梦。呜呼大厦倾，孰可任梁栋？愿公力起之，千载传正统；时时醉黄封，高咏追屈宋。我如老苍鹘，寂寞愁独弄。杖屦勤来游，雪霁梅欲动。
宋-陆游-《喜雨》@黄尘赤日欲忘生，一夜新凉满锦城。雨急骤增车辙水，泥深渐壮马蹄声。蚊蝇敛迹知无地，灯火於人顿有情。市远鸡豚不须问，小畦稀甲已堪烹。
宋-陆游-《喜雨》@一雨洗旱尘，吾庐气疏豁。土润竹萌出，水长渔舟活。桑麻郁千里，夹道光如泼。凭高望归云，更觉原野阔。沉忧宽旅食，分喜到僧钵。但仰皇天慈，不必尤旱魃。
宋-陆游-《喜雨》@入夏久不雨，旱势已岌岌。蛙蛤徒自喧，蛟龙卧如蛰。何由白水满，但守青秧泣。上天忽悔祸，川云起呼吸。虚檐雨竞泻，平野苗尽立。儿停蹋沟车，妇免忧谷汲。人言雨非雨，乃是倾玉粒。移床亦细事，敢叹屋漏湿！
宋-陆游-《喜雨》@楚巫奔走畏天悭，变化宁知转盼间？初夜电光摇北斗，平明云气冒南山。坐令沃野新秧遍，已觉丰年旧观还。白首老农愁破处，梦回高枕听潺潺。
宋-陆游-《喜雨》@幽人睡觉夜未央，四檐悬溜声浪浪。乐哉甘澍及时至，九衢一洗尘沙黄。明朝邻曲各驩喜，赛庙沽酒刲猪羊。不劳轣辘蹋龙骨，转盼白水盈陂塘。呼儿扫地设菅席，与汝一醉歌时康。岂惟磨鎌待收麦，小甑已觉吴粳香。
宋-陆游-《喜雨》@雨气侵人暮不休，雨声逼枕冷飕飕。方欣草木有生意，已报沟池无涸流。避湿入檐怜病鹤，争巢逐妇叹鸣鸠。老农自喜知时节，夜半呼儿起饭牛。
宋-陆游-《喜雨》@一秋未雨冬未雪，坐使肺肝生客热。不惟裘褐藏箧笥，卧毯坐毡俱未设。樽中有酒不敢尝，小瓮黄虀却时啜。新春距今一月尔，便恐蝗生残宿麦。天公老手真可人，夜雨萧萧洗旱尘。北风吹雪定不晚，喜入三山汤饼碗。
宋-陆游-《喜雨》@雷车隆隆南山阳，电光煜煜北斗傍；急雨横斜生土香，草木苏醒起仆僵。芭蕉抽心凤尾长，薜荔引蔓龙鳞苍。葛幮竹簟夜更凉，超然真欲无羲皇。常年七月蚊殷廊，今夕肃肃疑飞霜。水车罢踏戽斗藏，家家买酒歌时康。
宋-陆游-《喜雨》@去年禹庙归梅梁，今年黑虹见东方。巫言当丰十二岁，父老相告喜欲狂。插秧正得十日雨，高下到处水满塘。六月欲尽日杲杲，造物已命摧骄阳。夕云如豚渡河汉，占书共谓雨至祥。南山雷车载膏泽，枕上忽送声淋浪。猛思浊酒大作社，更想红稻初迎霜。六十日白最先熟，食新且领晨炊香。
宋-陆游-《喜雨》@黑云横绝天汉津，父老佥言候当雨。未论秋稼绵千里，且喜滂沱洗残暑。我起呼儿扶再拜，汗垢得凉真一快。桔槔抱瓮两置之，日日斋盂饱菘芥。
宋-陆游-《喜雨》@雨声萧萧集庭树，雨气森森入窗户。玉川茆屋久不葺，破漏无复施床处。我於万事本悠悠，危坐读书忘百忧。明朝秋水增三尺，且复沙边弄钓舟。
宋-陆游-《喜雨》@势掠郊原飞急雪，声摇窗户过奔雷。坐知多稼连云熟，不独新凉傍枕来。
宋-陆游-《喜雨》@淅沥檐声枕上闻，揽衣起坐对炉熏。万家歌舞丰年乐，未费乌龙一线云。
宋-陆游-《喜雨歌》@不雨珠，不雨玉，六月得雨真雨粟。十年水旱食半菽，民伐桑柘卖黄犊。去年小稔已食足，今年当得厌酒肉。斯民醉饱定复哭，几人不见今年熟！
宋-陆游-《喜郑唐老相过》@郑子有书癖，对书百事忘，头乱不暇栉，炙冷不暇尝；持此金石心，力求古文章，吟哦屈宋作，蚤夜声琅琅。方挥却日戈，耻窥及肩墙。不见今六年，所得非复常。扁舟夜过我，剧论神激扬。徐出二三篇，稊米於太仓，已足起衰懦，黑丝生鬓霜；使得尽见之，殆可鍼膏肓。愿子继自今，勿惜倾锦囊。因来数为寄，岁晚慰所望。
宋-陆游-《戏答野人》@日饮云根一脉泉，知君骨相自应仙。曲肱闲卧茅檐下，买断南山不用钱。
宋-陆游-《戏答野人》@木叶凋疏天欲霜，老怀多感易凄凉。得君数语开人意，径就湖桥醉夕阳。
宋-陆游-《戏遣老懹》@平生碌碌本无奇，况是年垂九十时。阿囝略如郎罢老，稚孙能伴太翁嬉。花前骑竹强名马，阶下埋盆便作池。一笑不妨闲过日，叹衰忧死却成痴。
宋-陆游-《戏遣老懹》@清羸正怯倚阑干，纱帽还惊半指宽。日漏云端才欲暖，风催梅信又成寒。寻僧竹院逢茶熟，引鹤溪桥及雪残。只道捐书差似达，庖丁数纸尚须看。
宋-陆游-《戏遣老懹》@儿时万死避胡兵，敢料时清毕此生。已迫九龄身愈健，熟观万卷眼犹明。深深小坞梅初动，潋潋清溪水欲平。安得飘然从此逝，缑山风月听吹笙？
宋-陆游-《戏遣老懹》@旧袭家风号散人，晚承恩诏赐闲身。放狂泥酒都忘老，厚价收书不似贫。霜晓方惊群木脱，春晴又喜一花新。先生偶出人难遇，陌上争先看角巾。
宋-陆游-《戏遣老懹》@本意归来老故丘，闭门饭足何尚求？闲云一片自舒卷，幽鸟数声相应酬。但得有书时到眼，正令无酒亦忘忧。东篱偪仄才寻丈，已敌征西万户侯。
宋-陆游-《戏书》@柳下人家枳作篱，小姑不画入时眉。纬车声出窗扉里，正是新凉夜永时。
宋-陆游-《戏书触目》@狸奴闲占熏笼卧，燕子横穿翠径飞。我亦人间好事者，凭阑小立试单衣。
宋-陆游-《戏书日用事》@衰病时时作，闲愁日日生。寒添沽酒兴，困喜磑茶声，琴废还重理，诗成更细评。残年那望进，且复畅幽情。
宋-陆游-《戏书燕几》@平生万事付天公，白首山林不厌穷。一枕鸟声残梦里，半窗花影独吟中。柴荆日晚犹深闭，烟火年来只仅通。水品茶经常在手，前身疑是竟陵翁。
宋-陆游-《戏书燕几》@饱知此手合锄犁，剩喜东归老故栖。僧乞新诗题院壁，人扶半醉下楼梯。少通朝籍谗销骨，晚畏京尘悔噬脐。尚有远游心未死，梦携猿鹤渡敷溪。
宋-陆游-《戏述渊鸿渐遗事》@桑苎柴桑一世豪，区区玩物亦徒劳。品茶未及毁茶妙，饮酒何如止酒高？
宋-陆游-《戏题》@莫轻凡骨未飞腾，要胜人间粥饭僧。山路近行犹百里，酒杯举一必三升。
宋-陆游-《戏题》@走马平欺剌绣坡，放船横截乱丝涡。从来倚个心平稳，遇险方知得力多。
宋-陆游-《戏题江心寺僧房壁》@史君千骑驻霜天，主簿孤舟冷不眠。也与史君同快意，卧听鼓角大江边。
宋-陆游-《戏题酒家壁》@漫道江南倚寺楼，岂如烟雨弄扁舟。并刀不翦清愁断，楚练难縻白日留。湖上采菰甘似蜜，街头买酒滑如油。金丹九转何时毕？且对梅花一醉休。
宋-陆游-《戏题酒家壁》@送了春归又送秋，人间随处寄悠悠。百年此际成遗老，万里当时赋远游。笔力日衰惭阵马，江天岁晚狎冥鸥。清狂自笑无时歇，又犯新寒上市楼。
宋-陆游-《戏题酒家壁》@朋旧存亡寂不闻，年年江海怆离群。时平酒价贱如水，病起老身闲似云。饱食每惭荒旧学，後生谁可付斯文？案头清镜尘昏尽，残发知添白几分。
宋-陆游-《戏题僧庵》@致虚守静气常全，家付儿孙命委天。梦事只堪高卧看，危途谁校疾行先？独辕短棹聊乘兴，野草幽花自斗妍。数宇漫留僧壁去，与身闲作後身缘。
宋-陆游-《戏咏》@岁历还逾半，人生但可悲，此身犹者健，随处且儿嬉。累瓦初成塔，埋盆又作池。惟应上庭树，不及髧髦时。
宋-陆游-《戏咏村居》@马迹车声断已无，邻翁笑语自相呼。衣裁大布如亭长，船设低篷学钓徒。愍物欲师僧施食，畏人愁报吏催租。陈蕃壮志消磨尽，一室从今却扫除。
宋-陆游-《戏咏村居》@歌起陂头正插秧，梯斜篱外又劙桑。日长处处莺声美，岁乐家家麦饭香。林杏半丹禁宿雨，丛萱自歛避斜阳。北窗合是羲皇上，已置临风八尺床。
宋-陆游-《戏咏落花》@终年栽接待新春，一日随风委路麈。愁杀主翁渠不管，争如只作看花人。
宋-陆游-《戏咏山家食品》@牛乳抨酥瀹茗芽，蜂房分蜜渍棕花。旧知石芥真尤物，晚得蒌蒿又一家。疏索乡邻缘老病，团栾儿女且喧哗。古人不下藜羹糁，斟酌龟堂已太奢。
宋-陆游-《戏咏山阴风物》@万里秦吴税驾迟，还乡已叹鬓成丝。城边绿树山阴道，水际朱扉夏禹祠。项里杨梅盐可彻，湘湖蓴菜豉偏宜。图经草草常堪恨，好事它年采此诗。
宋-陆游-《戏咏西州风上》@衍沃绵千里，融和被四时。蚕丛角歌吹，石室盛书诗。绿树藏渔市，清江遶佛祠。吾行更堪乐，载酒上蟆颐。
宋-陆游-《戏咏闲适》@暮秋风雨暗江津，不下书堂已过旬。鹦鹉笼寒晨自诉，狸奴毡暖夜相亲。典衣旋买修琴料，叩户时闻请药人。说与乡邻当贺我，死前长作自由身。
宋-陆游-《戏咏闲适》@钞书字细眼犹明，捣药声清疾渐平。桐叶雨边寻断梦，菊花香里散余酲。人间荣辱知难到，纸上兴亡看亦轻。惟恨暮年交旧少，满怀情话向谁倾？
宋-陆游-《戏咏闲适》@剡曲稽山是故乡，人言景物似潇湘。三升花露春壶满，八尺风漪午枕凉。树合绿阴山鹊闹，盆镌紫石水栀香。回思乌帽京尘客，始觉幽居白日长。
宋-陆游-《戏咏闲适》@涉世心知百不能，闭门嬾出病相仍。箪瓢味美如烹鼎，邻曲人淳近结绳。半颗鸦残墙外杏，一枯鹊袅涧边藤。萧然扫尽弹冠兴，敢为诗情望武陵
宋-陆游-《戏咏乡里食物示邻曲》@山阴古称小蓬莱，青山万叠环楼台。不惟人物富名胜，所至地产皆奇环：茗芽落磑压北苑，药苗入馔逾天台，明珠百舸载芡实，火齐千担装杨梅，湘湖蓴长涎正滑，秦望蕨生拳未开，箭萌螯藏待时雨，桑蕈菌蠢惊春雷，稯花蒸煮蘸醯酱，姜茁披剥腌糟醅，细研甖粟具汤液，湿裹山蓣供炮煨。老馋自觉笔力短，得一忘十真堪咍。从今置之勿复道，一瓢陋巷师颜回。
宋-陆游-《戏咏园中春草》@离离幽草自成丛，过眼儿童采撷空。不知马兰入晨俎，何似燕麦摇春风？
宋-陆游-《戏咏园中春草》@童子争寻鹁鸽饭，医翁日曝虾蟆衣。欲赓楚客咏餐菊，却媿周人歌采薇。
宋-陆游-《戏用方外语示客》@红粟青钱一扫空，笊篱行卖学庞翁。身居本地风光里，愁掷它方世界中。剩欲剧谈明不二，谁能太息赏无同？踞床一喝君闻否？三日犹应觉耳聋。
宋-陆游-《戏赠》@帘幕阴阴昼漏迟，鹅黄雪白络新丝。只应笑杀东邻女，不见秋千到拆时。
宋-陆游-《戏赠酒榼》@老去卧湖海，白发朝朝新。赖有小道士，时来中圣人。形模虽简古，风味绝清真。何当秋雨夕，倾倒见情亲？
宋-陆游-《戏赠园中花》@横风疾雨为花厄，霁日暄风又不禁。我欲小施调燮手，酌中寒暖半晴阴。
宋-陆游-《戏作》@归卧元知作饿夫，宦游依旧是臞儒。免教妻子争粳秫，秋稼连云一棱无。
宋-陆游-《戏作绝句以唐人句终之》@雨细穿梅坞，风和上柳桥。山居无历日，今日是何朝？
宋-陆游-《戏作绝句以唐人句终之》@静对煎茶灶，闲疏洗药泉。回头问童子：今夕是何年？
宋-陆游-《戏作贫诗》@垂老贫弥甚，虚教遇太平。杜闲无马穴，釜冷有鱼生。妾病常停织，儿饥屡辍耕。痴顽惟此老，未废浩歌声。
宋-陆游-《戏作贫诗》@左券频称贷，西成少盖藏。苦饥炊稻种，缘病卖桑黄。土焙怜烟暖，藜羹爱糁香君看首阳叟，穷死亦何伤？
宋-陆游-《戏作野兴》@省事贫犹富，宽怀客胜家。充虚一箪饭，遣睡半瓯茶。有兴闲垂钓，逢欢醉插花。皋桥亦可死，处处是生涯。
宋-陆游-《戏作野兴》@扰扰亭中客，悠悠局上棋。所遭元有命，自苦竟何为？冯衍深尤妇，陶潜过责儿。奇文虽可贵，寱语岂非痴。
宋-陆游-《戏作野兴》@久已挂吾冠，江边岁又残。心惟无愧怍，身取不饥寒。小酌三杯足，安居一席宽。东冈有泉脉，携杖试寻看。
宋-陆游-《戏作野兴》@今年病微减，耕稼乐江村。灯炎耿破屋，砍呼围老盆。常时但葵苋，盛馔有鸡豚。客散茅檐寂，蹒跚自闭门。
宋-陆游-《戏作野兴》@出户语邻叟：与卿同一愚。逢人即如旧，临事不胜迂。发白花犹插，囊空酒亦沽。回思五十载，何处有荣枯？
宋-陆游-《戏作野兴》@有酒皆堪醉，无山不可庐。遂初成近赋，孤愤悔前书。湘寺分经帙，庐山寄药鉏。江头霜叶满，诗兴属骑驴。
宋-陆游-《戏作治生绝句》@治生何用学陶朱，少许能悭便有余。措酒已停晨服药，省油仍废夜观书。
宋-陆游-《系船》@高树滴残雨，丛芦生夕风。惰游贫有自，老钝学无功。岁月诗编里，江湖旅色中。烟村系船处，邂逅得渔翁。
宋-陆游-《系舟》@系舟江浦待潮平，叹息无人共月明。历尽世间多少事，飘然依旧老书生。
宋-陆游-《系舟》@地旷月明铺素练，霜寒河浅拂轻绡。手扶万里天坛杖，夜过前村禹会桥。
宋-陆游-《系舟平水步》@舟尾参差野岸横，屐声穿市得闲行。雨昏茆店炊烟湿，人语蓬窗绩火明。枝上橙香初受摘，担头菰脆正堪烹。渔樵自是平生意，不为衰迟薄宦情。
宋-陆游-《系舟下牢溪游三游洞二十八韵》@旧观三峡图，常谓非人情。意疑天壤间，岂有此峥嵘。画师定戏耳，聊欲穷丹青。西游过沔鄂，莽莽千里平，昨日到峡州，所见始可惊，乃知画非妄，却恨笔未精。及兹下牢戍，峰嶂毕自呈。下入裂坤轴，高骞插青冥。角胜多列峙，擅美有孤撑。或如釜上甑，或如坐後屏。或如倨而立，或如喜而迎，或深如螺房，或疏如窗棂，峨巍冠冕古，婀娜髻鬟倾。其间绝出者，虎搏蛟虑狞，崩崖凛欲堕，修梁架空横，悬瀑泻无底，终古何时盈？幽泉莫知处，但闻珩佩鸣。怪怪与奇奇，万状不可名。久闻三游洞，疾走忘病婴，窦穴初漆黑，伛偻扪壁行，方虞触蜇蛇，俯见一点明，扶接困僮奴，恍然出瓶罂，穹穹厦屋宽，滴乳成微泓。题名欧与黄，云蒸苍藓平。穿林走惊麋，拂面逢飞鼪。息倦盘石上，拾樵置茶铛，长啸答谷响，清吟和松声。辞卑不堪刻，犹足寄友生。
宋-陆游-《细雨》@细雨重云渐入梅，阴阴门巷长新槐。壮心已与年俱逝，脱发应无术可栽。美睡常嫌莺唤起，清愁却要酒阑回。年来百事非平昔，信手题诗嬾剪裁。
宋-陆游-《虾蟆碚》@不肯爬沙桂树边，朵颐千古向岩前。巴东峡里最初峡，天下泉中第四泉。啮雪饮冰疑换骨，掬珠弄玉可忘年。清游自笑何曾足，叠鼓冬冬又解船。
宋-陆游-《峡口夜坐》@三峡至此穷，两壁犹峭立。估船无时行，妇盎有夜汲。风生树影动，月碎水流急。草根缀微露，萤火飞熠熠。吾行已四旬，才抵楚西邑。浩歌散郁陶，还舟觉衣湿。
宋-陆游-《峡州东山》@十年不踏东山路，今日重为放浪行。老矣判无黄鹄举，归哉惟有白鸥盟。新秧刺水农家乐，修竹环溪客眼明。已驾巾车仍小驻，绿萝亭下听莺声。
宋-陆游-《峡州甘泉寺》@江上甘泉寺，登临擅一州。山亭喜无恙，老子得重游。滩急常疑雨，林深欲接秋。归途更清绝，倚杖唤渔舟。
宋-陆游-《暇日》@身健官闲荷主恩，萧然不异在家园。一池新墨生吟思，半篆残香入梦魂。旧友无书知独冷，小儿有命会孤骞。藜羹麤足余何事，钟动三茅又歛昏。
宋-陆游-《暇日登东冈》@双屦青芒滑，轻衫白苎凉。云生半岩润，麝过一林香。童子持棋局，厨人馈粟浆。归来更清绝，淡月满林塘。
宋-陆游-《暇日弄笔戏书》@天地为我庐，江山为我客。北斗以酌酒，恨我饮量窄。人生但闭户，乌用分菽麦。赠君玉四方，愦愦无皂白。
宋-陆游-《暇日弄笔戏书》@草书学张颠，行书学杨风；平生江湖心，聊寄笔砚中。龙蛇入我腕，疋素忽己穷。余势尚隐辚，此兴嗟谁同！
宋-陆游-《暇日弄笔戏书》@胸怀几云梦，形骸一槁木。虽客长安城，未始忘退缩。古来豪杰士，强半死空谷。耐事勿动心，贫贱岂汝独？
宋-陆游-《暇日行城上同行追不能及》@疾步登城殊未衰，欣然一笑掷筇枝。正当闲似白鸥处，不减健如黄犊时。秋野烟云横惨淡，暮天楼阁倚参差。高吟醉舞忘归去，乞与丹青画怪奇。
宋-陆游-《暇日坐山麓松石间作》@偶曳枯筇出槿篱，松间盘石坐移时。饥獐啮草无余绿，乳鹊营巢有堕枝。幽事类分皆可谱，高情辞达自成诗。莫嗟寂寂终吾世，正是他年一段奇。
宋-陆游-《下元日五更诣天庆观宝林寺》@朝罢琳宫谒宝坊，强扶衰疾具簪裳。拥裘假寐篮舆稳，夹道吹烟桦炬香。楼外晓星犹磊落，山头初日已苍凉。鸣驺应有高人笑，五斗驱君早夜忙。夏白紵云母屏薄望如空，水精帘疏不碍风。美人独立何所似白玉芙蕖秋水中。素绡细织冰蚕缕，清寒不受人间暑。晚来浴罢绿窗闲，自把新诗教鹦鹉。（序）翔鸾矫矫离风尘，眼明见此绝代人。纱窗弄笔消永日，临得黄庭新逼真。飞楼缥缈今何夕？月与玉人同一色。下帘不为九霄寒，自要玲珑看团璧。
宋-陆游-《夏初湖村杂题》@市远村深客到稀，草堂终日掩柴扉。酿成新蜜蜂儿静，分尽残泥燕子归。
宋-陆游-《夏初湖村杂题》@嫩日轻风夏未深，曲廊倚杖得闲吟。地偏草茂无人迹，一对茭鸡下绿阴。
宋-陆游-《夏初湖村杂题》@寒泉自换菖蒲水，活火闲煎橄榄茶。自是闲人足闲趣，本无心学野僧家。
宋-陆游-《夏初湖村杂题》@日落溪南生暮烟，幅巾萧散立桥边。听残赛庙冬冬鼓，数尽归村只只船。
宋-陆游-《夏初湖村杂题》@胎发茸茸漆不如，夏初安健胜春初。双瞳嬾看公卿面，却解灯前读细书。
宋-陆游-《夏初湖村杂题》@从来抵死爱湖山，敢料天教半世闲。杜曲桑麻虽苦薄，灞桥风雪却相关。
宋-陆游-《夏初湖村杂题》@幽禽两两已成巢，新竹森森渐放梢。稻垄作陂先蓄水，野堂防漏却添茅。
宋-陆游-《夏初湖村杂题》@门巷萧条长绿苔，经旬清坐罢传杯。麴生风味那忘得，少待吾家芍药开。
宋-陆游-《夏末野兴》@半世天涯倦远游，还乡不减旅人愁。数声相应鸠呼雨，一片初飞叶报秋。山坞风烟僧院路，河梁灯火酒家楼。绝知雪鬓宜蓑笠，分付貂蝉与黑头。
宋-陆游-《夏末野兴》@漠漠川云阖复开，天公试手挽秋回。参差小市林边出，缥缈疏钟雨外来。土塯饭香供晚饷，布帘字大卖新醅。归舟自逐轻鸥去，不用城笳抵死催。
宋-陆游-《夏秋之交久不雨方以旱为忧忽得甘澍喜而有作》@乱点洒庭芜，凉声集井梧。绿荷倾作汞，翠蔓缀成珠。卧听病良已，行吟愁欲无。天公终老手，谈笑活焦枯。
宋-陆游-《夏秋之交小舟早夜往来湖中绝句》@横林渺渺夜生烟，野水茫茫远拍天。菱唱一声惊梦断，始知身在钓鱼船。
宋-陆游-《夏秋之交小舟早夜往来湖中绝句》@河汉横斜斗柄低，啼鸦掠水未成栖。怪生凄爽侵肌骨，船系秦皇酒瓮西。
宋-陆游-《夏秋之交小舟早夜往来湖中绝句》@谯门鼓角寺楼钟，一一风传到短蓬。唤得放翁残酒醒，锦囊诗草不教空。
宋-陆游-《夏秋之交小舟早夜往来湖中绝句》@小市易散无人行，茫茫湖桥惟月明。老夫解酲不用酒，自有千顷菰蒲声。
宋-陆游-《夏秋之交小舟早夜往来湖中绝句》@鸡头累累如大珠，红草绿荷风味殊。天与杨梅成二絻，吾乡独有异乡无。
宋-陆游-《夏秋之交小舟早夜往来湖中绝句》@酒旆摇摇出竹篱，扁舟远赴野人期。一天风雨晚来恶，落尽白莲浑不知。
宋-陆游-《夏秋之交小舟早夜往来湖中绝句》@七月湖中风露新，临流闲照白纶巾。荷花折尽浑闲事，老却蓴丝最恼人。
宋-陆游-《夏秋之交小舟早夜往来湖中绝句》@恰听残蝉禹寺门，又看新月石帆村。後来复有龟堂老，千载犹应此意存。
宋-陆游-《夏秋之交小舟早夜往来湖中绝句》@娥江道上欲三更，垣屋参差闭月明。倚柂赋诗无杰思，断肠分付棹歌声。
宋-陆游-《夏秋之交小舟早夜往来湖中绝句》@秋来湖阔渺无津，旋结渔舟作四邻。满眼是诗渠不领，可怜虚作水云身。
宋-陆游-《夏秋之交小舟早夜往来湖中绝句》@梦笔桥东夜系船，残灯耿耿不成眠。千年未息灵胥怒，卷地潮声到枕边。
宋-陆游-《夏日》@柴扉昼掩竹林幽，坐使炎天变素秋。扇月团团似初满，簟波细细欲平流。朋侪零落关河阻，疾病沉绵岁月遒。赖有澄湖常在眼，虎头不用画沧洲。
宋-陆游-《夏日》@例谢门前客，深藏箧里书。衣穿但重补，饭足不求余。山溜鸣庭际，藤阴接屋除。何劳厌三伏，俯仰即秋初。
宋-陆游-《夏日》@赤日黄尘褦襶忙，放翁湖上独相羊。竹梢露滴惊残梦，荷盖风翻送早凉。暑用酒逃犹有待，热凭静胜更无方。空斋一榻翛然卧，闲看衣篝起篆香。
宋-陆游-《夏日》@赫赫炎威日正中，冰纨笛簟欲无功。一心愿伴沙头鹭，百计难呼木杪风。纤手削瓜刀似水，小甖分酒盏如空。洗心幸有高楼月，少待寒光出海东。
宋-陆游-《夏日》@病退身初健，时清吏更休。渴蜂窥砚水，慵燕息帘钩。棋局每坐隐，屏山时卧游。真成爱长日，未用忆新秋。
宋-陆游-《夏日》@入户桐阴渐覆床，乍敷笛簟北窗凉。筇枝倚壁知身健，衣焙残香觉日长。雨霁断云时聚散，风来纤草久低昂。蝶衣粉湿犹飞嬾，小驻阑干就夕阳。
宋-陆游-《夏日》@燕子生雏梅子黄，断云残雨过林塘。孤舟正作笭箵梦，九陌难随褦襶忙。团扇兴来闲弄笔，寒泉漱罢独焚香。太平处处熏风好，不独宫中爱日长。
宋-陆游-《夏日》@微风过中庭，庭树飒有声。穿帘徐入座，巾屦有余清。
宋-陆游-《夏日》@暑雨初晴昼漏迟，江乡乐事有谁知？村村陇麦登场後，户户吴蚕拆簇时。
宋-陆游-《夏日》@将雏燕子渐离巢，过母龙孙已放梢。日出并湖初晒纲，雨余乘屋旋添茅。家贫旧业元知废，身老微官久合抛。莫恨门前车马绝，岂无农圃与论交。
宋-陆游-《夏日》@飕飕风露发根凉，月落菱歌尽意长。分得镜湖才一曲，吃亏堪笑贺知章。
宋-陆游-《夏日》@齿发凋零奈尔何！年光暗里易消磨。街槐正喜清阴密，巷柳还惊蠹叶多。
宋-陆游-《夏日》@过眼春光久已空，晒丝捣麦又匆匆。新泥满路梅黄雨，古木号山月晕风。角黍茭新间樽俎，灵符墨湿照房栊。岁华不为衰翁驻，且付余生一笑中。
宋-陆游-《夏日》@展画发古香，弄笔娱昼寂。是中亦何好，使我喜忘食。
宋-陆游-《夏日》@新辟虚堂痛扫除，萧然终日屏僮奴。此间恐是维摩室，除却藜床一物无。
宋-陆游-《夏日》@呼儿整吾驾，驾言返林庐。可使临老眼，常亲吏文书？
宋-陆游-《夏日》@竹根断作眠云枕，木瘿刳成贮酒尊。怪怪奇奇非著意，自无俗物到山村。
宋-陆游-《夏日》@吴中五月暑犹微，竟日南堂坐掩扉。绿树露香莺独语。画廊风恶燕双归。三千界内人人错，七十年来念念非。投老万缘俱扫尽，从今僧亦不须依。
宋-陆游-《夏日》@平明一浴汗无余，坐觉胸中合太虚。舂玉作糜天所赐，不妨数箸进山蔬。
宋-陆游-《夏日》@草芝方出峨眉老，力比金丹似更多。秦不及期周过历，始知养寿在中和。
宋-陆游-《夏日》@动身尚嬾那堪事，学古无成罢读书。枕上侧眠听语燕，池边小立看游鱼。
宋-陆游-《夏日》@雨断云归旋作晴，尚余红湿在帘旌。燕雏掠地飞无力，梅子临池坠有声。米粣解包供午饷，蓱齑傍枕析朝酲。此翁不负顽躯处，扪腹时时绕舍行。
宋-陆游-《夏日》@梅雨初收景气新，太平阡陌乐闲身。陂塘漫漫行秧马，门巷阴阴挂艾人。白葛乌纱称时节，黄鸡绿酒聚比邻。掀髯一笑吾真足，不为无锥更叹贫。
宋-陆游-《夏日》@闷欲远游身苦嬾，病思闲语客谁过？北窗一枕差堪乐，无奈茶杯作祟何！
宋-陆游-《夏日》@黄葛蚊厨睡欲成，高槐阴转暑风清。倚床奴子垂头坐，摇手孙儿小步行。
宋-陆游-《夏日》@斮取溪藤便作香，炼成崖蜜旋煎汤。萧然巾履茅堂上，不畏人间夏日长。
宋-陆游-《夏日》@谢客捐书日日闲，行穿密竹卧看山。岩前恨欠煎茶地，安得茆茨一小间？
宋-陆游-《夏日》@苹生洲渚微风起，梅熟园林细雨来。咫尺柴门常嬾出，不教拄杖损苍苔。
宋-陆游-《夏日》@侧卧横眠百不知，轩窗寂寂雨丝丝。岂无布袜青蛙兴，过却梅天出未迟。
宋-陆游-《夏日》@幽花娅奼开还歛，小蝶翩翾去复留。贪睡畸翁俱不领，被人错唤作闲愁。
宋-陆游-《夏日》@山下柴荆昼不开，苔生古井暗楸槐。新诗哦罢闲无事，移取藤床睡去来。
宋-陆游-《夏日北榭赋诗弈棋欣然有作》@异事严州省见稀，幅巾阑角立多时。青林白鸟自成画，急雨好风当有诗。酷信医方逢酒怯，强驱吏牍坐衙迟。悠然笑向山僧说，又得浮生一局棋。
宋-陆游-《夏日晨起》@华胥归路万山青，拈得乌藤绕舍行。两眦尚余残睡美，一襟初受晓凉生。阴阴院落新桐影，寂寂房栊乳燕声。已罢小餐停卯酒，龟肠蝉腹不胜清。
宋-陆游-《夏日独居》@平生本清净，垂老更萧然。已罢客载酒，亦无僧说禅。空庭朝下鹊，密树晚鸣蝉。长日君无厌，新秋近眼边。
宋-陆游-《夏日感旧》@北窗枕簟卧陶翁，树树鸣蝉叶叶风。睡觉残书栖嬾架，浴回细葛覆熏笼。一藤未遂名山去，半卷还惊旧历空。妄想金丹君莫笑，清班曾是长仙蓬。
宋-陆游-《夏日感旧》@五侍仙祠两挂冠，此生略有半生闲。啸歌雨笠烟蓑底，来往山村县郭间。一粒何当换凡骨，数杯且复驻颓颜。胡尘扫尽知何日，不隐箕山即华山。
宋-陆游-《夏日感旧》@吴人那惯粟浆酸，茶碗聊沾舌本乾。身病不堪闲客搅，日长惟忆异书看。流年冉冉谁能驻？长夏迢迢亦已残。步有新船君贺我，西风先梦上严滩。
宋-陆游-《夏日感旧》@独居无复客嘲边，终日颓然饱即眠。护砚小屏山缥缈，摇风团扇月婵娟。桐阴忽见翻双鹊，石罅时闻落细泉。避暑不须河朔饮，转头即见早秋天。
宋-陆游-《夏日过摩诃池》@乌帽翩翩白紵轻，摩诃池上试闲行。淙潺野水鸣空苑，寂历斜阳下废城。纵辔迎凉看马影，袖鞭寻句听蝉声。白头散吏元无事，却为兴亡一怆情。
宋-陆游-《夏日湖上》@乌帽筇枝散客愁，不妨胥史杂沙鸥。迎风枕簟平欺暑，近水帘栊探借秋。茶灶远从林下见，钓筒常向月中收。江湖四十余年梦，岂信人间有蜀州。
宋-陆游-《夏日六言》@退士自应客少，幽居不厌椽低。未说盘堆玉脍，且看臼捣金虀。
宋-陆游-《夏日六言》@醉面贪承夕露，钓竿喜近秋风。借问孤舟何处，深入芙蕖浦中。
宋-陆游-《夏日六言》@溪涨清风拂面，月落繁星满天。数只船横浦口，一声笛起山前。
宋-陆游-《夏日六言》@我是百年遗老，扫空一梦浮名。未到终南二华，且入天台四明。
宋-陆游-《夏日睡起》@簟纹似秋水，含风蹙微漪。帐幅如春烟，缥缈不受吹。团扇堕枕边，皎皎素月晖。非睡复非觉，心定息自迟。茶熟我亦起，寒泉掬珠玑。浮瓜空把玩，甚矣今年衰！
宋-陆游-《夏日晚兴》@高挂虚窗对绿池，鸟啼声歇柳阴移。含风珍簟闲眠处，叠雪轻衫新浴时。泉冷甘瓜开碧玉，手香素藕罥长丝。夕阳四面渔歌起，又赴邻翁把钓期。
宋-陆游-《夏日五鼓起戏书》@老鸡喔喔桑树颠，明星磊磊茅屋边。我兴视夜不复眠，坐看朝暾浴虞渊。开窗清风来穆然，拂几洗研整蠹编。火云崔嵬忽满天，安得羲和徐著鞭！
宋-陆游-《夏日戏作》@困来两眦似胶黏，底怪吴人号黑甜。安得他生不识字，朝朝就日卧茅檐？
宋-陆游-《夏日小宴》@横吹铜笛苍龙声，双奏玉笙丹凤鸣。已判百年终醉死，要将一笑压愁生。旋移画舫破山影，高卷朱帘延月明。试问炎歊在何许，夜阑翻怯葛衣轻。
宋-陆游-《夏日幽居》@赤日黄尘一点无，负山临水是幽居。爽如瑞露零仙掌，清似寒冰贮玉壶。孤艇过时惊宿鹭，湿烟深处乱风蒲。翛然欲弃人间去，天际联翩谁与俱？
宋-陆游-《夏日杂题》@东吴五月黄梅雨，南浦孤舟白发翁。貂插朝冠金络马，多年不入梦魂中。
宋-陆游-《夏日杂题》@疏疏窗似秋蛩室，叠叠书如春鹊巢。大耋何妨尚弦诵，小诗时亦杂谈嘲。
宋-陆游-《夏日杂题》@眈眈丑石罴当道，矫矫长松龙上天。满地凌霄花不扫，我来六月听鸣蝉。
宋-陆游-《夏日杂题》@午梦初回理旧琴，竹炉重炷海南沉。茅檐三日萧萧雨，又展芭蕉数尺阴。
宋-陆游-《夏日杂题》@情怀万里长征客，身世连床旦过僧。熟计书空成咄咄，不如任运去腾腾。
宋-陆游-《夏日杂题》@新缝细葛作蠡裯，簟展风漪凛欲秋。啼鸟一声呼梦断，依然书卷在床头。
宋-陆游-《夏日杂题》@檐前桐影偏宜夏，叶底蝉声渐报秋。莫道衰翁怯风露，也能觅醉水边楼。
宋-陆游-《夏日杂题》@一枝黎峒桄榔杖，二寸羊城蝳蝐冠。万里来为老人寿，始知天地不胜宽。
宋-陆游-《夏日杂题》@渚蒲经雨送微馨，野鹤凌风有堕翎。归入衡门天薄暮，清沟浅浸两三星。
宋-陆游-《夏日杂题》@天随手不去朱黄，辟蠹芸编细细香。今夕短檠须暂设，北窗风雨送微凉。
宋-陆游-《夏日杂题》@身闲欲出无如嬾，酒薄虽倾不敌愁。残暑从今无一月，剩储诗思待新秋。
宋-陆游-《夏日杂题》@一叶两叶病木霣，一点两点疏萤流。水底星河秋脉脉，发根风露夜飕飕。
宋-陆游-《夏日杂题》@憔悴衡门一秃翁，回头无事不成空。可怜万里平戎志，尽付萧萧暮雨中。
宋-陆游-《夏日杂题》@衰疾沉绵短鬓疏，凄凉圯上一编书，中原久陷身垂老，付与囊中饱蠹鱼。
宋-陆游-《夏日杂咏》@闲居自无客，况复暑如焚。百折赴溪水，数峰当户云。幽寻穷鹿径，静钓杂鸥群。旧爱南华语，今方践所闻。
宋-陆游-《夏日杂咏》@兀兀从谁语？??寄一床。不嗟头似葆，但苦汗如浆。欹枕风生竹，勾帘日转廊。非由静胜热，本体自清凉。
宋-陆游-《夏日杂咏》@蒲苇萧萧晚，楸梧肃肃阴。山童惊大鼾，林鸟伴微吟。蛮砚深瀦墨，吴牋熟捣踸。新诗与醉帖，自笑尚童心。
宋-陆游-《夏日杂咏》@省事心君静，忘情眼界平。食便餐酪美，浴试葛衣轻。鹤整千年驾，鸥寻万里盟。秋风即在眼，作意上青城。
宋-陆游-《夏日昼寝梦游一院阒然无人帘影满堂惟燕蹋筝》@桐阴清润雨余天，檐铎摇风破书眠。梦到画堂人不见，一双轻燕蹴筝弦。
宋-陆游-《夏四月渴雨恐害布种代乡邻作插秧歌》@浸种二月初，插秧四月中，小舟载秧把，往来疾於鸿。吴盐雪花白，村酒粥面浓，长歌相赠答，宛转含豳风。日暮飞桨归，小市鼓冬冬。起居问尊老，勤俭教儿童。何人采此谣，为我告相公，不必赐民租，但愿常年丰。
宋-陆游-《夏五月方闵雨忽大风雨三日未止》@海风一夕狂拔木，山雨三朝猛穿屋。向来望云眼欲枯，雨甚还忧败嘉谷。今年旱势连吴中，吾州乃独劳神龙。稽首龙公要斟酌，收云归山水归壑。
宋-陆游-《夏五月方闵雨忽大风雨三日未止》@五月昼晦天欲雨，街中人面不相睹。风声撼山翻怒涛，雨点飞空射强弩。一雨三日姑可休，龙其玩珠归故湫。千里连云庆多稼，牲肥酒香作秋社。
宋-陆游-《夏夜》@乞骸安晚节，养疾卧空村。月暗枭鸣树，船归犬吠门。藜羹加糁美，黍酒带醅浑。稚子能勤学，灯前与细论。
宋-陆游-《夏夜》@散发荒池上，秋声满绿蒲。磷飞乘月暗，枭语似人呼。学问无新得，功名负壮图。拾薪炊麦饭，随事且枝梧。
宋-陆游-《夏夜》@风便更漏明，室虚蚊蚋静。筋骸日益衰，厌事乐幽屏。清灯北窗下，突兀写孤影。进学无新功，赋诗聊自警。
宋-陆游-《夏夜》@酒力初消睡未厌，卧看香缕绕疏帘。月高栖鹊重移树，风劲流萤自入檐。长夏迢迢秋尚远，孤愁冉冉病相兼。老人本是山中客，扫迹元非畏楚钳。
宋-陆游-《夏夜》@六尺筇枝膝上横，中庭岸帻听鼍更。露零金掌汉宫晓，月度银河秦塞明。菡萏晚花香未减，梧桐病叶堕无声。关河又见新秋近，屈指流年一叹惊。
宋-陆游-《夏夜》@夏夜忽已半，东冈月初生。起行遶庭树，爱此露滴声。漂流忆安卧，局促念遐征。幽怀谁晤语，华觞还自倾。
宋-陆游-《夏夜》@鸣蜩断复续，宿鸟久始安。触热汗沾衣，暮夜犹未乾。梧桐独知秋，一叶堕井阑。行矣戒碪杵，四序环无端。
宋-陆游-《夏夜》@露湿芙蕖冷，月明薝卜香。残醉吹欲无，飕飕发根凉。岂惟弃世事，形影亦相忘。空忆南山下，新秋射虎场。
宋-陆游-《夏夜》@夏夜谁知亦自长，幽居渺在水云乡。月侵竹簟清无暑，风度衣篝润有香。栖鹊自惊移别树，流萤相逐过横塘。放翁尚苦余酲在，细绠铜缾落井床。
宋-陆游-《夏夜》@我昔在南郑，夜过东骆谷，平川月如霜，万马皆露宿。思从六月师，关辅谈笑复。那知二十年，秋风枯苜蓿！
宋-陆游-《夏夜》@萤火喜暗庭，桐叶矜冷雨。幽人悄不寐，独夜谁与处！乾坤信无情，岁月遽如许。明发视镜中，鬓丝添几缕。
宋-陆游-《夏夜》@落月不满窗，惊鹊屡移树。沉忧少睡眠，亦以衰疾故。五更忽作梦，立马青衣渡。白首厌山村，邮亭忆征步。
宋-陆游-《夏夜》@山崦风生鵩啸悲，柴门月上树阴移。熏衣汗雨初乾後，把卷蚊雷不动时。孤闷难禁终岁病，浮生易满百年期。钓竿只待清秋近，一棹烟波信所之。
宋-陆游-《夏夜》@庭荒蔓草长，堂豁爽气入。悠然推枕起，聊作倚杖立。飞萤亦避雨，黏栋光熠熠。南邻输税归，小妇愁夜汲。
宋-陆游-《夏夜》@展转纱幮睡不成，一藤扶惫绕廊行。月升双鹊移枝宿，露下孤萤缀蔓明。汲井忽惊人已起，开门堪叹事还生。羽衣道帽从吾好，柏子烟中起磬声。
宋-陆游-《夏夜》@结屋在郊墟，翛然谢炎炽。窗扉故阒寂，水竹亦幽邃。飞虫望灯集，栖燕冲雨至。石枕与葛幮，美哉今夕睡。
宋-陆游-《夏夜》@龟息绵绵破五更，起扶藤杖并南荣。择栖孤鹊尚三匝，司旦老鸡俄一鸣。移坐徐看山月吐，脱巾聊受水风清。不知竟是真仙未？夜夜神游白玉京。
宋-陆游-《夏夜不寐有赋》@急雨初过天宇湿，大星磊落才数十。饥鹘掠檐飞磔磔，冷萤堕水光熠熠。丈夫无成忽老大，箭羽凋零剑锋涩。徘徊欲睡复起行，三更犹凭阑干立。
宋-陆游-《夏夜大醉醒後有感》@少时酒隐东海滨，结交尽是英豪人，龙泉三尺动牛斗，阴符一编役鬼神。客游山南夜望气，颇谓王师当入秦，欲倾天上河汉水，净洗关中胡虏尘。那知一旦事大缪，骑驴剑阁霜毛新，却将覆毡草檄手，小诗点缀西州春。素心虽愿老岩壑，大义未敢忘君臣。鸡鸣酒解不成寐，起坐肝胆空轮囷。
宋-陆游-《夏夜读书自嘲》@事业无成去日遒，只今身世付沧洲。风烟惨惨菰蒲老，星斗离离河汉流。寂寞书生学奇字，穷愁客子著春秋。白头自苦君无笑，骨朽成尘志未休。
宋-陆游-《夏夜对月》@薄云归欲尽，残雨久犹滴。月入疏林间，庭户粲珠璧。梅天苦蒸郁，爽气始此夕。岂无一舴艋，放浪江天碧。散发黄鹤楼，醉弄白玉笛，真当舞鱼龙，讵止裂金石。
宋-陆游-《夏夜泛溪至南庄复回湖桑归》@不求奇骨可封侯，但喜枯肠不贮愁。数点残灯沽酒市，一声柔橹采菱舟。元知泽国偏宜夜，已就天公探借秋。归过三更风露重，纱巾剩觉发飕飀。
宋-陆游-《夏夜泛舟书所见》@山房犹复畏炎蒸，长掩柴门媿老僧。两桨去摇东浦月，一龛回望上方灯。惊飞宿鸟时呼侣，腾起长鱼有脱罾。夜半归来步松影，真成赤脚踏层冰。
宋-陆游-《夏夜风雨极凉枕上口占》@北窗八尺卧文藤，夜雨生凉洗郁蒸。袅袅清愁萦断角，悠悠孤梦伴残灯。羸躯垂老嗟焉往，公论犹存似可凭。聊向斯文图不朽，未甘粥饭学山僧。
宋-陆游-《夏夜纳凉》@河汉微茫月渐低，风声正在草堂西。莎根唧唧虫相吊，木末翻翻鹊未栖。屯甲近闻如积水，守关不假用丸泥。孤臣报国嗟无地，只有东皋更饱犁。
宋-陆游-《夏夜起坐南亭达晓不复寐》@风露青冥近九秋，脱巾扶杖冷飕飀。曲阑影外巴山月，画角声中楚塞愁。巢燕并栖高栋稳，潜鱼时跃小池幽。悠然坐待江城晓，红日将升碧雾浮。
宋-陆游-《夏夜暑毒不少解起坐庭中》@窗间有萤过，枕上见星流。欲睡不堪热，长歌起饭牛。
宋-陆游-《夏夜暑毒不少解起坐庭中》@风从高树下，虫抱短莎鸣。小据胡床坐，还夫拄杖行。
宋-陆游-《夏夜枕上》@卧听残更下丽谯，虽非遥夜亦迢迢。正令展转无安枕，犹胜龙锺趁早朝。
宋-陆游-《夏夜舟中闻水鸟声甚哀若曰姑恶感而作诗》@女生藏深闺，未省窥墙藩。上车移所天，父母为它门。妾身虽甚愚，亦知君姑尊。下床头鸡鸣，梳髻著襦裙。堂上奉洒扫，厨中具盘餐，青青摘葵苋，恨不美熊蹯。姑色少不怡，衣袂湿泪痕。所冀妾生男，庶几姑弄孙。此志竟蹉跎，薄命来谗言。放弃不敢怨，所悲孤大恩。古路傍陂泽，微雨鬼火昏。君听姑恶声，无乃遣妇魂？
宋-陆游-《夏雨》@东风吹雨溪上来，北山出云以应之。严州城中三日雨，朝暮点滴无休时。向来秧底乾欲裂，白水漫漫俄盈陂。豚肩覆豆巫醉饱，龙骨挂壁农遨嬉。今年蚕麦收数倍，茧大如瓮麦两岐。西成在眼又如此，还乡鼓腹歌淳熙。
宋-陆游-《夏雨》@忽闻疏雨滴林梢，起看油云满四郊。行蚁君臣初徒穴，鸣鸠夫妇正争巢。筑陂处处移新稻，乘屋家家补破茆。堪笑此翁惟美睡，孝先便腹任讥嘲。
宋-陆游-《夏雨》@清风起湖滨，急雨来天末。蚊蝇遽退听，松竹例苏活。奇声集空庭，爽气生细葛。素秋虽尚遥，聊喜宽肺渴。
宋-陆游-《夏雨》@连朝暑溽不可过，动地忽有东北风；嵯峨云压世界碎，夭矫龙卷江湖空。尘沙洗濯草木醒，沟浍澰灩舟舸通。更烦造物出壮观，跨海千丈垂天虹。
宋-陆游-《夏雨初霁题斋壁》@楸花楝花照眼明，幽人浴罢葛衣轻。燕低去地不盈尺，鹊喜傍檐时数声。对弈轩窗消永昼，晒丝院落喜新晴。忽惊重五无多日，采缕缠筒吊屈平。
宋-陆游-《夏雨叹》@蜗舍入门楣触额，黄泥壁作龟兆坼。雨多潦水欲上阶，卧听凫鸭声拍拍。日高籴米奴未回，坐知薄饭未容索。仕羞捷径耕不力，自取囊空欲谁责？富贵危机复可畏，世间果无第一策。虽然胸中有事在，片言可寿天下脉。
宋-陆游-《夏中杂兴》@梳发高舂後，投床甲夜初。语艰愁对客，手倦怕催书。美睡那思觉，甘餐不愿余。更应惭造化，无事到幽居。
宋-陆游-《夏中杂兴》@小响风吹叶，微痕雨点池。兴来闲弄笛，客散自收棋。忽忽寻残梦，时时足小诗。出门俄已暮，忘却野人期。
宋-陆游-《夏中杂兴》@出赴盟鸥社，归寻梦蝶床。愚为度世术，闲是养生方。休歇书中癖，消磨酒後狂。远游亦已矣，不复解轻装。
宋-陆游-《夏中杂兴》@处世如灰冷，持心似砥平。盘餐无宿戒，香火有常程。樵父供藜杖，陶人售瓦檠。经旬常苦雨，啸傲送余生。
宋-陆游-《夏中杂兴》@心慕羲农世，躬行黄老言。采椽聊筑舍，横木即为门。短发冠龟屋，空床枕竹根。从来薄世味，染指肯尝鼋？
宋-陆游-《夏中杂兴》@遣信邀邻父，随宜具小餐。草燔豚肉美，瓮压酒醅浑。易致商山皓，难招楚泽魂。嗟予亦衰矣，心事与谁论？
宋-陆游-《仙鱼舖得仲高兄书》@病酒今日载卧舆，秋云漠漠雨疏疏。阆州城北仙鱼舖，忽得山阴万里书。
宋-陆游-《先大父以元佑乙亥寓居妙明僧舍後百余年当嘉》@楚公仙去几秋风！巷陌萧条旧隐空。遗老即今无处觅，断香残照泪痕中。
宋-陆游-《先主庙次唐贞元中张俨诗韵》@猾贼挟至尊，天命矜在己。岂知高帝业，煌煌汉中起。
宋-陆游-《先主庙次唐贞元中张俨诗韵》@吴蜀本唇齿，悲哉乃连兵。尽锐下三硖，谁使复两京？
宋-陆游-《先主庙次唐贞元中张俨诗韵》@洛阳化为灰，棘生铜驼陌。讨贼志不成，父老泣陵柏。
宋-陆游-《僊游阁》@张公一去二百载，杰阁依然横霭中。徙倚看碑仍看画，时闻柏子落秋风。
宋-陆游-《闲步至鞠场值小雪》@倒尽床头酒半罂，笑呼筇杖共闲行。梅花照水为谁瘦，雪片倚风如许轻。孟德遇冬思射猎，广文垂老谢才名。归来跨火西窗下，独数城楼长短更。
宋-陆游-《闲记老境》@谢事久悬车，为农嬾荷鉏。破裘寒旋补，残发短犹梳。槁木忘荣谢，闲云任卷舒。心知老当逸，先罢夜观书。
宋-陆游-《闲记老境》@嫌闹不入市，怕寒稀出门。拥炉愁兀兀，投枕睡昏昏。柳色新如染，梅花香满村。犹嗟未免俗，薄酒诳空樽。
宋-陆游-《闲居》@土铛茶七碗，瓦甑稷三升。兀兀能言石，腾腾有发僧。净巾裁白氎，拄杖采红藤。尚喜冬来健，逢山得遍登。
宋-陆游-《闲居》@小隐轻华屋，深山自结茅。乱苔侵石磴，疏竹映花梢。
宋-陆游-《闲居》@溪透桃源路，门连小华峰。虹霓横水槛，羽盖偃岩松。
宋-陆游-《闲居》@厨给胡麻粒，山供鹿脯盘。扫门迟客至，入郭借书看。
宋-陆游-《闲居》@自得穷通乐，而无宠辱惊。韬光聊混俗，去知默陶情。
宋-陆游-《闲居》@野水明窗几，通渠遶屋流。鹭冲烟织素，鱼避月沉钩。
宋-陆游-《闲居》@生计淡无味，终焉乐有余。灌畦亲抱瓮，种秫学拈锄。
宋-陆游-《闲居》@剪叶霜风劲，关门谢远游。深村梅映雪，前浦水明楼。
宋-陆游-《闲居初冬作》@香碗蒲团又一新，天将闲处著闲身。东窗换纸明初日，南圃移花及小春。妇女晨炊动井臼，儿童夜诵聒比邻。早知闾巷无穷乐，悔不终身一幅巾。
宋-陆游-《闲居对食书媿》@游宦无功坐免归，谁令盘筋极甘肥？锦鳞差尾鱼登俎，绣羽骈头雉触机。桑落满壶春盎盎，雨前輚磑雪霏霏。残年何地酬君赐，自古羁臣厌蕨薇。
宋-陆游-《闲居对食书媿》@老病家居幸岁穰，味兼南北饫枯肠。满脾蜜熟餭餭美，下栈羊肥餺飥香。鱍剌河鲂初出水，迷离穴兔正迎霜。山僧一钵无余念，应笑先生为口忙。
宋-陆游-《闲居书事》@园林绿叶一番新，桃李吹成陌上尘。玩易焚香消永日，听琴煮茗送残春。隐居正欲求吾志，大患元因有此身。堪笑痴人营富贵，百年赢得冢前麟。
宋-陆游-《闲居无客所与度日笔砚纸墨而已戏作长句》@水复山重客到稀，文房四士独相依。黄金那得与齐价，白首自应同告归。韫玉面凹观墨聚，浣花理腻觉豪飞。兴阑却欲烧香睡，闲听松声昼掩扉。
宋-陆游-《闲居自述》@自许山翁嬾是真，纷纷外物岂关身。花如解笑还多事，石不能言最可人。净扫明窗凭素几，闲穿密竹岸乌巾。残年自有青天管，便是无锥也未贫。
宋-陆游-《闲昧》@身似枯禅谢世麈，岂容收歛强冠巾。庾郎三韭不妨饱，晏子一裘何恨贫？栖冷每怜鸡唱早，云开初见月痕新。闲中有味君知否，熊掌驼峰未是珍。
宋-陆游-《闲趣》@绝迹市朝外，结庐云水间。心平诗淡泊，身退梦安闲。有酒旋寻伴，无门那说关？桐江故不远，日暮趁潮还。
宋-陆游-《闲趣》@同侪零落晓星稀，久住人间岂自期。衰病已成垂白叟，春寒又到牡丹时。溪边唤客闲持钓，灯下留僧共覆棋。一日转头还过却，纷纷世事不须知。
宋-陆游-《闲趣》@老子即今双白鬓，镜湖自古几青山？半窗萝月独欹枕，满院松风常掩关。天地许宽谁碍汝，琴尊是处可开颜。将行亦莫买春草，幸有一筇相伴闲。
宋-陆游-《闲趣》@濯罢铜驼陌上尘，此生长作水云人。更贫家业犹供酒，未死年光尽属身。闭户棋声闻腷膊，卷帘山色对嶙峋。贵公漫说林间事，东路何人岸角巾？
宋-陆游-《闲趣》@坚闭门来又过冬，一裘且复拥龙锺。不辞陋巷如浆冷，自爱新醅似粥醲。迎妇桥边灯煜煜，赛神林外鼓冬冬。岂惟自得闲中趣，要遣儿孙世作农。
宋-陆游-《闲趣》@被拥听秋雨，儿扶上夜香。甑炊霜後稻，糟渍社前姜。马病空思路，僧归却住房。风扉久呕轧，错认橹声长。
宋-陆游-《闲趣》@饭满七缀钵，香凝百衲窗。雨声酣晓枕，灯烬落秋釭。疾竖元知遯，天魔亦已降。超然对儿子，未媿鹿门庞。
宋-陆游-《闲趣》@老至衰滋剧，秋高病尚侵。坐看儿学字，卧听客弹琴。囷满雀方斗，栖寒鸡欲瘖。世情元自嬾，不是事违心。
宋-陆游-《闲身》@炊烟漠漠闭柴荆，聊用闲身答太平。重碧飞觞心未老，硬黄临帖眼犹明。吴蚕满箔含桃熟，垄麦登车搏黍鸣。补劓息黥今有地，问君何处用虚名？
宋-陆游-《闲甚戏作》@酒尽枵樽腹，书抛委架麈。渐能闲过日，始觉老催人。玉麈王夷甫，金龟贺季真。若论方外事，终媿葛天民。
宋-陆游-《闲适》@闭门万事不相关，饱受人间一味闲。琴荐涧生识雨至，衣篝香冷叹春残。早曾寄傲风烟表，晚尚锺情水石间。小市酒旗能唤客，试寻邻曲共幵颜。
宋-陆游-《闲适》@朝读易一卦，时钞史数行。花开聊把酒，睡起独焚香。寂寂市声远，悠悠村日长。吾衰尚何恨，儿女解耕桑。
宋-陆游-《闲适》@饮酒不至狂，对客不至疲，读书以自娱，不强所不知。一窗袖手坐，往往昼漏移，初非能养生，简事颇似之。四时俱可喜，最好新秋时，柴门傍野水，邻叟闲相期。
宋-陆游-《闲适》@陆子居山阴，杜门辄经年。有时思出游，两屦凌风烟。长鑱斸灵曲，大瓢挹飞泉。眼长不及寸，能著万里天。不饮颜常丹，不食腹果然，金丹亦弃置，我是地行仙。
宋-陆游-《闲行》@出户莽悠悠，东西本不谋。阻溪因小涉，逢店得中休。鸟没千山暝，蝉昑一院秋。诗成还自笑，信笔媿冥搜。
宋-陆游-《闲行至西山民家》@秋林半丹叶，秋草多碧花。隔山五六里，临水两三家。罾鱼与伐荻，各自有生涯。平池散雁鹜，绕舍栽桑麻。客至但举手，土釜煎秋茶。城中不如汝，切莫慕浮夸。
宋-陆游-《闲意》@柴门虽设不曾开，为怕人行损绿苔。妍日渐催春意动，好风时卷市声来。学经妻问生疏字，尝酒儿斟潋灩杯。安得小园宽半亩，黄梅绿李一时栽。
宋-陆游-《闲吟》@闲吟可是治愁药，一展吴牋万事忘。不惜暮年酬倡绝，犹能作意答秋光。
宋-陆游-《闲咏》@本志常思退，前缘剩得闲。听猿来剡县，采药上稽山。超绝风尘表，茔然冰雪颜。向来香火地，五缀羽衣班。
宋-陆游-《闲咏》@平生到处足间关，天遣残年乐故山。社日连村餍酒肉，丰年无盗伏茆菅。秋来梁燕将雏去，雨过林鸠唤妇还。我亦葛衣新浴罢，为君满意说清闲。
宋-陆游-《闲咏》@莫笑结庐鱼稻乡，风流殊未减华堂。茶分正焙新开箬，水挹中（左氵右霝）自候汤。小几研朱晨点易，重帘扫地昼焚香。个中富贵君知否？不必金貂侍紫皇。
宋-陆游-《闲咏》@身似地行僊，心非欲界天。舆竿声轧轧，巾角影翩翩。买菊穿苔种，怀茶就井煎。归来书遶坐，随处一欣然。
宋-陆游-《闲咏》@萧萧华发映乌巾，五十年前故史臣。正使老来无老伴，未妨闲处作闲人。按行池水知增耗，点检庭花见故新。更有庵中策勋事，投床鼻息聒比邻。
宋-陆游-《闲咏》@久入春农社，新腰老衲包。纸裁微放矮，砚斫正须（左幽右页）。髯簿能为祟，方兄任绝交。吾诗无杰句，聊复当谈嘲。
宋-陆游-《闲咏》@事业无闻负圣时，沧波自照角巾欹。养成林下无穷嬾，占尽人间彻底痴。小麦绕村苗郁郁，柔桑满陌椹累累。医翁筮叟真堪友，搜索残尊与共持。
宋-陆游-《闲咏》@谢事归来一把茅，村深樵牧日论交。未言客路尘衣化，最恨书窗铁砚凹。恋恋故袍谁复念，便便痴腹敢辞嘲。卜居虽僻吾犹悟，失却岷山理鹤巢。
宋-陆游-《闲咏》@白头羁客更堪论，身寄城南桑竹村。一榻琴书春寂寂，四山雾雨昼昏昏。常情共笑门庭冷，好事虚推辈行尊。烧笋炊粳真过足，儿曹不用致鱼餐。
宋-陆游-《闲咏》@危途九折浩无津，晚幸收身作散人。俸禄既空忧患少，酒殽虽薄笑歌频。多添布褐方知老，净扫茆衡不觉贫。南陌东阡元在望，柴车嬾驾动经旬。
宋-陆游-《闲咏园中草木》@翦刀叶畔戏鱼回，帔子花头舞蝶来。领略年光属闲客，一樽自劝不须推。
宋-陆游-《闲咏园中草木》@麝香萱草移东郭，锦子葵花买上原。儿唤乃翁闲一看，欣然曳杖出篱门。
宋-陆游-《闲咏园中草木》@一树山樱鸟啄残，悬钓半舍亦甘酸。儿童采得争来饷，应念衰翁舌本乾。
宋-陆游-《闲咏园中草木》@绿侵小径蟆衣草，青络疏篱鬼带藤。未暇开编寻本草，且将名品问山僧。
宋-陆游-《闲咏园中草木》@日高未办续晨炊，一碗村醅且疗饥。盘箸索然君勿笑，桑间紫椹正累累。
宋-陆游-《闲咏园中草木》@仲夏园中百草灵，风吹露坼各青青。劝君办取金鸦觜，不问昌阳与豨苓。
宋-陆游-《闲游》@出杂羊牛牧，归随鸟雀栖。聊持数匙饭，就乞半盂齑。浩荡凌原野，崎岖历涧溪。闲游岂不好，客意自凄凄。
宋-陆游-《闲游》@大冠长剑已焉哉，短褐秃巾归去来！五世业儒书有种，一生任运仕无媒。麦经小雨家家下，菊著新霜处处开。自笑闲游心未歇，青鞋蹋踤白云堆。
宋-陆游-《闲游》@柴车去去度横陂，正是春残入夏时。果熟多藏新密叶，莺啼偏占最高枝。迷途每就佣耕问，薄饭时从逆旅炊。随意题诗无杰思，还家犹足诧吾儿。
宋-陆游-《闲游》@白石床平偶小留，青芒屦稳复闲游。微丹点破一林绿，淡墨写成千嶂秋。竹院频分斋钵饭，苔矶时把钓鱼?。要知此老神通否，二十年来不识愁。
宋-陆游-《闲游》@已破梅花一两枝，并溪穿坞每归迟。老躯健似中年日，乡俗淳如太古时。上疏清狂非复昔，据鞍矍铄欲夸谁？一端尚被邻翁笑，无事长吟费捻髭。
宋-陆游-《闲游》@触热辞行在，扶衰返故丘。乱蝉催落日，病叶报新秋。秣蹇投山驿，寻诗倚寺楼。不因行万里，那信此生浮。
宋-陆游-《闲游》@江边小市旧经过，岁月真如东逝波。茶灶酒垆多识面，少留卖药买渔蓑。
宋-陆游-《闲游》@一见溪山病眼开，青鞋处处蹋苍苔。平生长物扫除尽，犹带笔床茶灶来。
宋-陆游-《闲游》@游遍名山日月长，结庐归占水云乡。醉中即是逃名地，闲外应无度世方。桧蜜满脾余小苦，木苗浥露有奇香。肺肠自与人间别，堪笑醅缸与饭囊。
宋-陆游-《闲游》@好事湖边卖酒家，杖头钱尽惯曾赊。垆边烂醉眠经日，开过红薇一架花。
宋-陆游-《闲游》@剡县有佳处，吾行无定期。横塘供晚钓，孤店具晨炊。约客同看竹，留僧与对棋。人生得自在，更老未为迟。
宋-陆游-《闲游》@高会挥金媿二疏，食贫只似布衣初。终年老健绿储药，随分穷忙为著书。吊古何时过梁宋？题诗且欲遍衡庐。不须更拟乘风去，水有烟帆陆笋舆。
宋-陆游-《闲游》@溪桥偶与僧游话，草市来寻逆旅炊。自笑一生为客惯，捉驴小竖诉朝饥。
宋-陆游-《闲游》@祓除情累烟波上，放荡胸怀诗酒中。禹会桥边潮落处，夕阳几度系孤蓬。
宋-陆游-《闲游》@过尽僧家到店家，山形四合路三叉。清明浆美村村卖，谷雨茶香院院夸。果卧幽窗身化蝶，醉题素壁字栖鸦。夕阳不尽青鞋兴，小立风前鬓脚斜。
宋-陆游-《闲游》@我出亦何急，辍行还怅然。轻装幸已具，老健更谁先。野饭聊支日，山蔬不直钱。此生终乐死，何以报皇天？
宋-陆游-《闲游》@已破京麈梦，还寻剡曲游。戴星离古戍，冲雨憩山邮。壁认曾题字，门横昔渡舟。经行固多感，随处寄悠悠。
宋-陆游-《闲游》@夙兴蓐食戒山行，策蹇迢迢过故城。露叶未乾明晓日，风蒲初劲借秋声。绿阴渡口孤莺语，白水陂头两犊耕。遥望炊烟疑可憩，试从行路问村名。
宋-陆游-《闲游所至少留得长句》@画桡艇子短驴秋，野店山邮每小留。瓜蔓水生初抹岸，梅黄雨细欲遮楼。辽东邂逅从归鹤，海上逢迎得狎鸥。岂是人间偏好异，暮年难复作沉浮。
宋-陆游-《闲游所至少留得长句》@垣屋参差桑竹繁，意行漫漫不知村。眼明可数远山叠，足健直穷流水源。鹭引钓船经荻浦，牛随牧苖入柴门。试寻高处休行李，清绝应须入梦魂。
宋-陆游-《闲游所至少留得长句》@太平人物自谐嬉，及我青鞋布袜时。丁壮趁晴收早粟，比邻结伴络新丝。圆鼙坎坎迎神社，大字翩翩卖酒旗。晤语岂无黄叔度，欲寻幽径过牛医。
宋-陆游-《闲游所至少留得长句》@已过樵坞到渔村，逢春人家即叩门。僧釜藜羹加糁美，市垆黍酒带醅浑。颓龄更媿才能薄，故里方知辈行尊。身迫九原儿亦老，一经犹欲教诸孙。
宋-陆游-《闲游所至少留得长句》@高僧宴坐雪蒙头，闲牧从来水牯牛。深院阴阴四檐雨，高堂寂寂一帘秋。光明本自无余欠，梦幻何曾有去留？我亦翛然五湖客，不妨相与试茶瓯。
宋-陆游-《闲中》@闲中高趣傲羲皇，身卧维摩示病床。活眼砚凹宜墨色，长毫瓯小聚茶香。门无客至惟风月，案有书存但老庄。问我东归今几日，坐看庭树六番黄。
宋-陆游-《闲中富贵》@要信人生各有缘，闲中富贵亦关天。绿窗静对千梢竹，翠窦新疏一脉泉。爱百衲琴常锁匣，买双钩帖不论钱。个中得意君知否？不换金貂与玉蝉。
宋-陆游-《闲中富贵》@天为疏慵剩与闲，一庵青嶂白云间。衲僧过别归庐阜，羽客来寻说华山。冬笋生林龙（左角右戢），寒泉落涧佩珊珊。俗人自是无因到，虽设柴门不上关。
宋-陆游-《闲中乐事》@转老转迂疏，胸中一物无。放言夸酒圣，著论笑钱愚。扫地收松粉，全巢买鹤雏。登临未应倦，天给短筇扶。
宋-陆游-《闲中乐事》@得丧略相当，幽居气味长。五穷虽偃蹇，二竖已奔忙。出甑桃花软，倾瓢竹叶香。语君真富贵，不是傲羲皇。
宋-陆游-《闲中偶题》@楚泽巴山岁岁忙，今年睡足向禅房。只知闲味如茶永，不放羁愁似草长。架上汉书那复看，床头周易亦相忘。客来拈起清谈麈，且破西窗半篆香。
宋-陆游-《闲中偶题》@久矣云衢敛羽翰，退飞更觉一枝安。七千里外新闲客，十五年前旧史官。花底清歌春载酒，江边明月夜投竿。痴顽直为多更事，莫怪胸怀抵死宽。
宋-陆游-《闲中偶咏》@断编残稿本徒劳，横得虚名亦已叨。不识狐书那是博？尚分鹤料敢言高。巢山且欲营丹灶，跨海何当看雪涛。与世不谐终自许，笑人苦劝学餔糟。
宋-陆游-《闲中偶咏》@举世纷纷名利间，天公偏赋此身闲。尘衣濯罢沧浪水，茅舍归来会计山。邻舍擎盘分麦饭，野人曳杖叩柴关。酒逋诗债何时了，未死何妨且旋还。
宋-陆游-《闲中颇自适戏书示客》@发犹半黑脸常红，老健应无似放翁。烹野八珍邀父老，烧穷四和伴儿童。剪纱新制簪花帽，乞竹宽编养鹤笼。巢许夔龙竟谁是，请君下语勿匆匆。
宋-陆游-《闲中颇有四方之志偶得长句》@世论纷纷枉见仇，吾身自计本悠悠。读书渐嬾惟思睡，压酒初成不怕愁。蜀栈冷云侵瘦马，楚江笼月系孤舟。兴来会作飘然去，更续骚人赋远游。
宋-陆游-《闲中书事》@病过新年逐日添，清愁残醉两厌厌。惜花萎去常遮日，待燕归来始下帘。堂上清风生玉麈，涧中寒溜注铜蟾。一生留滞君休叹，意望天公本自廉。
宋-陆游-《闲中书事》@一亩山园半亩池，流年忽逮挂冠期。卖花醉叟劙红桂，种药高僧寄玉芝。午枕为儿哦旧句，晚窗留客算残棋。登庸策免多新报，老子痴顽总不知。
宋-陆游-《闲中书适》@棋废机心息，书捐美睡多。客来时淡话，酒後亦高歌。甚欲江湖去，无如老病何！平羌半轮月，依旧照渔蓑。
宋-陆游-《闲中书适》@乞得残骸久，天涯一秃翁。瓢分春瓮绿，甑绝太仓红。短褐便冬暖，长砍乐岁丰。老腰那可折，步步赖枯筇。
宋-陆游-《闲中戏赋村落景物》@游宦才能薄，还山日月长。买牛捐宝剑，取酒解金章。泉脉疏供啜，松肪炼按方。北窗贪兀傲，南陌喜彷徉。僧过传蓍法，医来寄药囊。泛舟经姥庙，策蹇上伧塘。嬾似嵇中散，痴如顾长康。人间须扫迹，随处是羊肠。
宋-陆游-《闲中戏赋村落景物》@覆筱初成屋，编荆旋作门。孤云生钓濑，微雨过棋轩。柳种来傍县，花栽乞近村。石欹聊可坐，地褊不成园。酒榼刳枫瘿，香炉断竹根。海鸥呼可下，陇鸟教能言。抟饭迎双鹤，联绦系小猿。山家虽寂寞，随事有盘餐。
宋-陆游-《闲中戏书》@粝饭从来不愿余，还山喜遂此心初。挽河尽洗弹冠念，闭户闲雠插架书。一榼不妨从客饮，数椽也复是吾庐。少游细看犹多事，安用人间下泽车。
宋-陆游-《闲中戏书》@少年拜舞缀庭绅，曾见中天日月新。金印终归妄校尉，白头仍是斥仙人。修营香火三生愿，收拾风波九死身。岂但渔樵与争席，海边沤鸟亦相亲。
宋-陆游-《闲中戏书》@钓竿风月寄沧洲，醉发荻叶秋。仕进世谁知我嬾，功名命不与人谋。衰迟更觉岁时速，疏贱空先天下忧。病骨未销谗未已，聊须周易著床头。
宋-陆游-《闲中信笔二首其一追和陈去非韵其一追和王履》@我看浮名如脱发，誓暮收身老岩穴。座延穷鬼心不疑，炉锺横财渠自别。乐哉今为八十翁，神交园绮商山中。烹葵剥枣及时序，烂醉黍酒歌邠风。
宋-陆游-《闲中信笔二首其一追和陈去非韵其一追和王履》@小江之上千峰立，潮回艇子争来集。飘风忽起白浪高，急雨横吹绿蓑湿。岁丰斗酒才百钱，茆店无人惊醉眠。醒来径入乱云去，异日出看东封年。
宋-陆游-《闲中自嘲》@镜湖西畔有渔扉，窃比玄英似庶几。风月定交殊耐久，烟波得意可忘归。曾行万里求微禄，亦伴诸公践骇机。试问即今成底事？晨餐依旧北山藢。
宋-陆游-《闲中自咏》@鹤羡清臞鸥羡闲，衡门正在水云间。无求尚恨时赊酒，有癖应缘酷爱山。细绕坡头行荦角，别分泉脉听淙潺。三更不睡看江月，恐有高人夜叩关。
宋-陆游-《闲中自咏》@小艇上时皆绿水，短筇到处即青山。二十四考中书令，不换先生半日闲。
宋-陆游-《闲中自咏》@声名本自不关身，富贵元知与祸邻。但恨平生闲不足，再来真作卧云人。
宋-陆游-《闲中作》@呼童按摩罢，倚壁久伸余。棋局可忘老，鸟声能起予。扫檐怜罥蝶，投饵出潜鱼。向晚明窗下，还来读旧书。
宋-陆游-《咸齑十韵》@九月十月屋瓦霜，家人共畏畦蔬黄；小甖大瓮盛涤濯，青菘绿韭谨蓄藏。天气初寒手诀妙，吴盐正白山泉香。挟书旁观樨子喜，洗刀竭作厨人忙，园丁无事卧曝日，弃叶狼籍堆空廊。泥为缄封糠作火，守护不敢非时尝。人生各自有贵贱，百花开时促高宴。刘伶病酲相如渴，长鱼大肉何由荐？冻齑此际价千金，不数狐泉槐叶面。摩挲便腹一欣然，作歌聊续冰壼传。
宋-陆游-《乡居》@客问乡居事，久居君自知。度桥徵士悔，过社旅人悲。社散家分肉，农闲众筑陂。墙东新洗竹，我亦补藩篱。
宋-陆游-《乡人或病予诗多道蜀中遨乐之盛适春日游镜湖》@嫩日轻云淡沱天，扑灯过後卖花前。便从水阁杭湖去，卷起朱帘上画船。
宋-陆游-《乡人或病予诗多道蜀中遨乐之盛适春日游镜湖》@湖波绿似鸭头深，一日春晴直万金。好事谁家斗歌舞，方舟齐榜出花阴。
宋-陆游-《乡人或病予诗多道蜀中遨乐之盛适春日游镜湖》@舫子窗扉面面开，金壼桃杏间尊罍。东风忽送笙歌近，一片楼台泛水来。
宋-陆游-《乡人或病予诗多道蜀中遨乐之盛适春日游镜湖》@花光柳色满墙头，病酒今朝嬾出游；却就水亭开小宴，绣帘银烛看归舟。
宋-陆游-《乡中每以寒食立夏之间省坟客夔适逢此时凄然》@松阴系马启朱扉，粔籹青红正此时。守墓万家犹有日，及亲三釜永无期。诗成谩写天涯感，泪尽何由地下知。富贵贱贫俱有恨，此生长废蓼莪诗。
宋-陆游-《乡中每以寒食立夏之间省坟客夔适逢此时凄然》@手持绿酒酹苍苔，今岁何由疋马来。清泪不随春雨断，孤吟欲和暮猿哀。皂貂破弊归心切，白发凄凉老境催。誓墓只思长不出，松门日日手亲开。
宋-陆游-《香爐》@四座且莫喧，愿听歌一言。请说铜香爐，崔巍象南山。上枝似松柏，下根據铜盘。雕文各异类，离娄自相连。谁能为此器，公输与鲁般。朱火然其中，青烟颺其间。顺入君怀裏，四座莫不欢。香风难久居，空令蕙草残。
宋-陆游-《缃梅》@疏影横斜事已非，小园日暮锁芳菲。素绡应怯东风思，故著重重浅色衣。
宋-陆游-《缃梅》@香似海沉黄似酒，不禁风雪最迟开。放翁欲作梅花谱，蜡屐榰筇日日来。
宋-陆游-《缃梅》@红梅眼看风吹尽，更有缃梅亦已无。天与色香天自爱，不教一点上蜂须。
宋-陆游-《项里观杨梅》@山前五月杨梅市，溪上千年项羽祠。小繖轻舆不辞远，年年来及贡梅时。
宋-陆游-《项里观杨梅》@隔岁租园不计钱，杨梅海里过年年。痴人只竞闲名利，那信三山是地仙。
宋-陆游-《项里观杨梅》@溪流曲曲树阴阴，人语烟中觉坞深。把定山僧同一笑，明年强健更相寻。
宋-陆游-《项里观杨梅》@山中户户作梅忙，火齐骊珠入帝乡。细织筠笼相映发，华清虚说荔枝筐。
宋-陆游-《项里溪上见珍禽日溪鹊相随数十步不去》@涉溪来过东溪老，断枝槁叶纷如扫。忽逢溪鹊昔未识，言语惺憁羽毛好。异哉驯狎若可呼，迹虽甚疏情有余。上穿苍烟立高树，下踏白石窥游鱼。老夫日日溪头行，见此不妨双眼明。定交物外从今始，岂独沙鸥可与盟。
宋-陆游-《项王祠》@项里溪水声潺湲，溪上青山峨髻鬟。烟村人语虚市合，石桥日落渔樵还。堂上君王凛八尺，大冠如箕熊豹颜。筑祠不知始何代，典祀千载谁敢删？肃清亭障息剽夺，扫荡螟螣囚神奸。范增玉斗久已碎，虞姬妆面留余潸。小人平生仰遗烈，近庙欲结茅三间。时时长歌拔山曲，醉倒聊慰穷途艰。
宋-陆游-《项羽》@八尺将军千里骓，拔山扛鼎不妨奇。范增力尽无施处，路到乌江君自知。
宋-陆游-《消摇》@莫笑茆檐陋，消摇遂野情。遇魔增道力，因病悟浮生。谋食凭长鑱，论交得短檠。不知从此去，几见雁南征？
宋-陆游-《逍遥》@台省诸公日造朝，放慵别驾媿逍遥。州如斗大真无事，日抵年长未易消。午坐焚香常寂寂，晨兴署字亦寥寥。时平更喜戈船静，闲看城边带雨潮。
宋-陆游-《萧山》@素衣已免染京尘，一笑江边整幅巾。入港绿潮深蘸岸，披云白塔远招人。功名姑付未来劫，诗酒何孤见在身。会向桐江谋小筑，浮家从此往来频。
宋-陆游-《小病两日而愈》@病骨羸然山泽臞，故应行路笑形模。记书身大似椰子，忍事瘿生如瓠壼。美酒得钱犹可致，高人折简孰能呼？不如净扫茅斋地，卧看微香起瓦炉。
宋-陆游-《小池》@荷锸庭中破嫩苔，清沟一派引泉来。剪刀草长浮萍合，无数游鱼去复回。
宋-陆游-《小出塞曲》@全师出雁塞，百战运龙韬。金络洮州马，珠装夏国刀。度沙风破肉，攻垒雪平壕。明日受降处，甲齐熊耳高。
宋-陆游-《小儿入城》@小儿破帽出求师，老父寒炉夜画诗。不耐青灯写孤影，聊呼薄酒慰长饥。我今仅守诗书业，汝勿轻捐少壮时。但恨北风如许恶，湖桥归路想流澌。
宋-陆游-《小阁纳凉》@侵床月白病全苏，掠面风清酒欲无。渺渺塘阴下鸥鹭，萧萧秋意满菰蒲。纵输烟渡横孤艇，也胜京尘暗九衢。莫遣良工更摹写，此诗端是卧游图。
宋-陆游-《小疾》@小疾有根柢，忽之当日深。养苗先去草，省事在清心。蚁梦能看破，狐妖可坐擒。一杯藜粥罢，听雨拥秋衾。
宋-陆游-《小疾》@老不禁当病，经旬卧一床。亦知非疥癣，幸未至膏盲。水落滩初出，秋深草渐黄。非关畏人事，晚岁合深藏。
宋-陆游-《小疾》@避人便小疾，省事喜闲身。并海鱼盐聚，入秋风雨频。元知器苦窳，空有胆轮囷。轑饭聊同饱，知君不笑贫。
宋-陆游-《小疾偶书》@书生本愿致时康，自怪秋来疾在床。胸次岂无医国策，囊中幸有活人方。但知元气为根本，正使长生亦秕糠。竖子何劳一除扫，区区犹欲恃膏肓。
宋-陆游-《小疾谢客》@小疾深居不唤医，消摇更觉胜平时。痴人未害看周易，名士真须读楚辞。绿径风斜花片片，画廊人静雨丝丝。晚来顿觉清羸甚，自置篝炉煮粟糜。
宋-陆游-《小疾治药偶书》@御戎虚上策，治疾阙全功。安得如神禹，常行无事中？
宋-陆游-《小疾治药偶书》@揠苗农害稼，过剂药伤人。此理君能造，无为万物春。
宋-陆游-《小疾自警》@老来土弗强，举箸辄作病。造物盖警之，何啻三下令。而我不自珍，若与疾竖竞。岂惟昧摄养，实亦阙忠敬。颠踣乃自诒，何用死不瞑？自今师古训，念念贵清静。羔豚昔所美，放斥如远佞。淖糜煮石泉，香饭炊瓦甑，采蔬撷药苗，巾羃相照映。膨脝亦宜戒，仅饱勿惮剩。隐书有至理，要使气常胜。因之戒友朋，苦语君试听。
宋-陆游-《小集》@乌柏遮山路，红蕖满野塘。病苏身渐健，秋近夜微凉。杯酌随宜具，渔歌尽意长。儿曹娱老子，团坐说丰穰。
宋-陆游-《小霁乘竹舆至柳姑庙而归》@残云断处漏斜阳，草满平堤柳著行。颭颭画船来北港，翻翻青繖度南塘。行人相贺新年健，逃户虽穷旧业荒。感物兴怀空绝叹，才衰无语付诗囊。
宋-陆游-《小江》@出郭四十里，孟冬天尚和。风生帆力健，木落月明多。小市人声散，长桥炬火过。吾生几来往，抚枕独悲歌。
宋-陆游-《小江》@细霭斜阳一片秋，数家茅屋小江头。橹声远入菰芦夹，鸟阵斜飞兰杜洲。暂佳便成闲啸咏，欲归更复小迟留。老翁脚力犹能健，明日重来倚寺楼。
宋-陆游-《小径》@环遶无十步，捷行财半之。安西九千里，自有著鞭时。
宋-陆游-《小径登东山缭行自西北至溪上》@行穿荦确度谽谺，小立风中客袖斜。衰草双双点飞蝶，长空一一送栖鸦。荻洲薄暮收鱼网，茆舍初寒响纬车。谁道老人多感慨，未妨尊酒乐年华。
宋-陆游-《小垒》@小垒荒寒外，高斋寂寞中。贫妨挂冠快，病减读书功。桥断春江白，云穿夕照红。悠然扶杖处，岁月叹匆匆。
宋-陆游-《小立》@红树园庐晚，碧花篱落秋。荒陂船护鸭，断岸笛呼牛。酒贱村村醉，山寒寺寺幽。聊须岸乌帻，小立埭西头。
宋-陆游-《小立》@旷怀尘事外，小立绿阴间；举世皆嫌拙，平生剩得闲。江郊云易暗，旱岁雨终悭。欲醉尊无酒，悠然对暮山。
宋-陆游-《小凉》@羸躯一夏困沉绵，不在林间即水边。高卧已忘浮世事，小凉渐近早秋天。桔槔轧轧鸣幽圃，舴艋遥遥入暮烟。余日无多那讳得，逢人自笑说明年。
宋-陆游-《小楼》@吾州近在西山麓，雪山万仞临冰谷。小楼森森阅三伏，清簟疏帘对棋局。肌肤凄凛起芒粟，肝肺峥嵘叠琼玉。香泉向夕初罢浴，桐竹生风吹细谷。九衢憧憧车击谷，黄尘赤日汗可掬。还家欲休客陆续，借与此诗令一读。
宋-陆游-《小圃》@剡曲西边筑草堂，小园聊复寄相羊。鱼行水际汀苹动，麝过林中野草香。觅句有时携笔砚，遣怀随事具杯觞。少年朋旧凋零尽，不独思人亦自伤。
宋-陆游-《小圃独酌》@少时裘马竞豪华，岂料今为老圃家。数点霏微社公雨，两丛闲淡女郎花。诗成枕上常难记，酒满街头却易赊。自笑迩来能用短，只将独醉作生涯。
宋-陆游-《小圃醉中作》@摇落园林探借春，耄期诗酒肯输人？狂时湖海犹嫌迮，达处羲农亦未淳。木叶敝身如盛服，藜羹加糁即常珍。巢由尚隐唐虞代，漫道桃源是避秦。
宋-陆游-《小葺村居》@昔我作屋时，趣欲庇风雨。茆茨寒自刈，条枚细相拄。庳湿生蚍蚽，得暖森翅羽，摧挠自栋梁，朽败连柱础。邻父为我言：努力谋安处，土坚瓦可陶，步近木易取。岂知七十翁，沈痼久未愈，身世如浮沤，家舍真逆旅，一床居易足，十岁敢自许。且当复其初，浩歌卧环堵。
宋-陆游-《小憩》@徐行散腰膂，小憩啬精神。休养观书眼，调娱宴坐身。青毡我家旧，红粟太仓陈。温饱无余事，寒龟息自匀。
宋-陆游-《小憩长生观饭已遂行》@清绝长生观，再游疑後身。人间空石劫，物外自壶春。道士青精饭，先生乌角巾。回头增怅望，倦马扑征尘。
宋-陆游-《小憩村舍》@藤梢维艇子，烟际觅人家。小妇篸新麦，群童摘晚茶。溪云易成雨，崖树少开花。聊寄平生快，青鞋到若耶。
宋-陆游-《小憩前平院戏书触目》@道边小寺名前平，残僧二三屋半倾。旁分千畦画楸局，正对一山横翠屏。修纤弱蔓上幽援，坚瘦稚柏当前荣。稻秧正青白鹭下，桑椹烂紫黄鹂鸣。村虚卖茶已成市，林薄打麦惟闻声。泥行扶犁叱新犊，野饁烧笋炊香粳。十年此乐发梦想，忽然到眼难为情。上车欲去复回首，那将暮境供浮名。
宋-陆游-《小憩卧龙山亭》@山高风浩浩，堂豁海冥冥。绿李分猿嗛，苍苔堕鹤翎。松寒诗思健，茶爽醉魂醒。安得丹青手，传摹入素屏？
宋-陆游-《小桥》@漠漠轻阴隐隐雷，石榴半落点莓苔。小桥西北阑干角，独岸纶巾待雨来。
宋-陆游-《小僧乞诗》@风前掩苒草吹香，溪上霏微雨送凉。万里安西无梦到，却寻僧话破年光。
宋-陆游-《小山之南作曲栏石磴缭绕如栈道戏作二篇》@羁游随处得哦诗，扫溉轩窗每恨迟。已幻小山宽客恨，更添危磴作儿嬉。偶留塞上宁无数，径返湖边已有期。谁遣化工娱此老，幽花微拆绿苔滋。
宋-陆游-《小山之南作曲栏石磴缭绕如栈道戏作二篇》@吏退庭空剩得闲，一窗如在翠微间。半崖萦栈游秦路，叠嶂生云入剡山。真有岩居临绝壑，但无渔艇系寒湾。跻攀自苦君休笑，寸步何曾不险艰。
宋-陆游-《小市》@春风小市画桥横，桥北桥南次第行。绝景惟诗号勍敌，闲愁赖酒作长城。楼台到处灵和柳，帘幙谁家子晋笙？薄暮归来渔火闹，放翁自笑欲忘情。
宋-陆游-《小市》@小市门前沙作堤，杏花虽落不沾泥。客心尚壮身先老，江水方东我独西。蹔憩轩窗仍汛扫，远游书剑亦提携。子规应笑飘零惯，故傍茆檐尽意啼。
宋-陆游-《小市》@小市狂歌醉堕冠，南山山色跨牛看。放翁胸次谁能测，万里秋空未是宽。
宋-陆游-《小市暮归》@爱酒行行访市酤，醉中亦有稚孙扶。林梢残叶吹都尽，烟际孤舟远欲无。野饷每思羹苜蓿，旅炊犹得饭雕胡。青山在眼何时到？堪叹年来病满躯。
宋-陆游-《小室》@小室仅容膝，焚香观昨非。出门宁有碍？知我正须希。霜橘争棋乐，仙壶卖药归。平生钓竿手，不解叩黄扉。
宋-陆游-《小室》@地褊焚香室，窗昏酿雪天。烂炊二龠饭，侧枕一肱眠。身似婴儿日，家如太古年。狸奴不执鼠，同我爱青毡。
宋-陆游-《小室》@窗几穷幽致，图书发古香。尺池鱼鱍鱍，拳石树苍苍。老去身犹健，秋来日自长。养生吾岂解，嬾或似嵇康。
宋-陆游-《小室》@术浅难医忘，文疏不送穷。诗囊逢厄运，药裹少新功。小室香凝碧，明窗日射红。邻翁来问疾，少话莫匆匆。
宋-陆游-《小室逃暑》@千顷菰蒲万里风，渔翁散发卧孤蓬。何如此室才寻丈，常在冰壼雪窖中？
宋-陆游-《小室晚酌》@病不禁寒怯早霜，东斋随事具杯觞。清时宽大何妨醉，白首龙锺未减狂。枝叶扶檠山果熟，盐醯调适野蔬香。兴阑径觅华胥路，枕藉图书满一床。
宋-陆游-《小竖醉》@漫道樽中酒不空，歌呼谁解和衰翁？可怜小竖如猱玃，却有平阳吏舍风。
宋-陆游-《小亭》@除地编茅作小亭，一川风露对青冥。残萤欲尽犹穿户，落叶初飞已满庭。栎老无心求匠石，鬼灵有说拒奴星。余年默数能多少，尽付黄庭两卷经。
宋-陆游-《小艇》@放翁小艇轻如叶，只载蓑衣不载家。清晓长歌何处去，武陵溪上看桃花。
宋-陆游-《小轩》@碪杵声中去日遒，小轩风露一帘秋。人间走遍心如石，分付寒螿替说愁。
宋-陆游-《小轩》@四面山如碧玉城，小轩聊得惬幽情。乍飞乳燕低无力，自落来禽静有声。麟笔残功成水品，蛇图余思入棋枰。闲中事业吾能了，未恨林庐送此生。
宋-陆游-《小轩夏夜凉甚偶得长句呈杜叔高秀才》@遥夜帘栊已借秋，阑干星斗挂檐头。鹊翻清影移枝宿，萤弄孤光拂簟流。榻上琴书纷枕藉，发根风露冷飕飀。故人莫笑幽居陋，此夕真从造物游。
宋-陆游-《小雪》@檐飞数片雪，瓶插一枝梅。童子敲清磬，先生入定回。
宋-陆游-《小雪》@夜卧风号野，晨兴雪拥篱。未言能压瘴，要是欲催诗。跨蹇虽堪喜，呼舟似更奇。元知剡溪路，不减灞桥时。
宋-陆游-《小宴》@洗君鹦鹉杯，酌我蒲萄醅。冒雨莺不去，过春花续开。英雄漫青史，富贵亦黄埃。今夕湖边醉，还须秉烛回。
宋-陆游-《小饮》@门生嘲喜眠，官长骂耽酒；人生自适尔，嘲骂亦何有？蒸我乳下豚，翦我雨中韭，杯盘虽不丰，吾儿起为寿。车马满长安，谁肯顾衰朽！作诗付汝藏，千金珍弊帚。
宋-陆游-《小饮》@莫笑放翁颠，歌呼覆酒船。双螯初斫雪，珍鯗已披绵。寒雨连旬日，新橙又一年。更须重九到，作意菊花前。
宋-陆游-《小饮罢行至湖塘而归》@社酒真如粥面浓，朱颜顷刻换衰容。霜轻已觉树摇落，云起始知山叠重。梅市鱼归冲雨棹，宝林人定隔城钟。此翁大似游僧样，炉暖窗深又过冬。
宋-陆游-《小饮落梅下戏作送梅一首》@零落梅花不自由，断肠容易付东流。与人又作经年别，问君应知此夜愁。已是狂风卷平野，更禁横笛起危楼。何时小雪山阴路，处处寻香系钓舟。
宋-陆游-《小饮房园》@宦游到处即忘家，况得闲身管物华。疏索故人缘病酒，折除厚禄为看花。泥新高栋初巢燕，萍匝荒池已集蛙。斟酌人生要行乐4，灯前起舞落乌纱。
宋-陆游-《小饮梅花下作》@脱巾莫叹发成丝，六十年间万首诗。排日醉过梅落後，通宵吟到雪残时。偶容後死宁非幸？自乞归耕已恨迟。青史满前闲即读，几人为我作蓍龟？
宋-陆游-《小饮赏菊》@菊得霜乃荣，性与凡草殊。我病得霜健，每却稚子扶。岂与菊同性，故能老不枯？今朝唤父老，采菊陈酒壶。举袖舞翩僊，击缶歌乌乌。秋晚遇佳日，一醉讵可无！
宋-陆游-《小饮赵园》@少年结骑厌追欢，渐老方知一笑难。邂逅偶能成千醉，登临未觉怕春寒。高林横霭丹青幅，乱蝶争花锦绣团。满眼风光索弹压，酒杯须似蜀江宽。
宋-陆游-《小饮示座中》@镜裹萧萧两鬓衰，闲人正与老相宜。谁知翦烛焚香夜，恰是搓橙破橘时。莫道闭门无逸气，尚能为客诵新诗。君看江海宽多少，是处皆堪理钓丝。
宋-陆游-《小隐》@小隐在江干，茆庐亦易安。庖厨供白小，篱落蔓黄团。蹭蹬冯唐老，飘零范叔寒。世情从迫隘，醉眼觉天宽。
宋-陆游-《小雨》@百谷畏秋阳，常恐膏泽吝。大哉天公仁，霢霂来有信。苹汀水未长，药陇土先润。新凉生葛衣，老惫亦小振。
宋-陆游-《小雨》@赤日炎熇势未回，川云忽起亦佳哉。鸭冲细雨桥阴出，蝶弄微风草际来。榉柳不禁朝暮久，芙蕖犹有二三开。一年光景烦君看，何怪昆池有劫灰。
宋-陆游-《小雨》@小雨暗林塘，寒声遶画廊。事须求暂假，宜睡称烧香。
宋-陆游-《小雨》@川云叠叠密如鳞，山雨霏霏细似尘。未必便为耕陇喜，天公分付与诗人。
宋-陆游-《小雨》@小雨明复闇，余寒去又来。新苔缘砌上，残杏过篱开。垂老身余几，逢春心尚孩。江天近寒食，林外过轻雷。
宋-陆游-《小雨》@细细湿春光，霏霏破夕阳。卧闻惊倦枕，起看入虚堂。映叶莺犹啭，争泥燕正忙。闲愁无遣处，谁与共飞觞？
宋-陆游-《小雨》@小雨过岩扃，残云傍野亭。花光相映发，莺语苦叮咛。举酒和神气，弹琴悦性灵。索居朋友绝，得句遗谁听？
宋-陆游-《小雨》@急雨方侵幔，斜晖忽满廊。麈清添草色，衣润省篝香。妇织将收茧，农功已下秧。诸孙入家塾，亲为授三苍。
宋-陆游-《小雨出西门五里至东岳庙》@埋没文书每自怜，偷闲出郭一欣然。稻陂雨细丰年候，槐陌风清嫩暑天。心似春鸿宁久住，身如秋扇合长捐。平生士雅今亡恙，老病何由共著鞭？
宋-陆游-《小雨初霁》@归来偶似老渊明，消渴谁怜病长卿？小雨染成芳草色，好风吹断画檐声。剪灯院落晨犹冷，卖酒楼台晚旋晴。莫道此翁游兴嬾，兰亭禹寺已关情。
宋-陆游-《小雨钓归》@雨点鸣丛苇，云头冒远山。儿曹出篱望，老子榜舟还。润入园畦里，凉生窗户间。秋阳方可畏，徙倚一开颜。
宋-陆游-《小雨泛镜湖》@吾州清绝冠三吴，天写云山万幅图。龙化庙梁飞白雨，鹤收仙箭下青芜。菱歌嫋嫋遥相答，烟树昏昏淡欲无。端办一船多贮酒，敢辞送老向南湖。
宋-陆游-《小雨极凉舟中熟睡至夕》@舟中一雨扫飞蝇，半脱纶巾卧翠藤。清梦初回窗日晚，数声柔橹下巴陵。
宋-陆游-《小雨偶出邻里小儿竞随吾後不知其意何也》@云生海澨初飞雨，日漏山椒旋作晴。箬笠芒鞋桥下路，儿童争逐放翁行。
宋-陆游-《小雨颇寒》@冬温初喜一寒新，纸阁塼炉养病身。残雨已收犹点滴，断云欲散更轮囷。衣裳可典宁留笥？口腹虽馋肯累人？一事明朝差似乐，探梅闲岸接篱巾。
宋-陆游-《小雨云门溪上》@好雨疏疏压暮埃，断云漠漠带春雷。离黄穿树语断续，翠碧衔鱼飞去来。生菜入盘随冷饼，朱樱上市伴青梅。狂吟不是夸强健，老气如山未许摧。
宋-陆游-《小雨舟过梅市》@故故催诗衬雨篷，悠悠破梦隔云钟。遥看渔火两三点，已过暮山千万峰。老矣自应埋病骨，归哉莫念抗尘容。停桡小住青枫岸，吴市高人傥可逢？
宋-陆游-《小园》@萧散遗尘事，栽培得小园。土松花意活，林暖鸟言繁。餐酪供晨钵，葅芹荐晚樽。余年君莫问，送老向孤村。
宋-陆游-《小园》@新作小溪园，牵藤迮缚门。钓船横北渚，樵路接东村。静坐依林樾，慵眠傍竹根。还家日已夕，栖雀闹黄昏。
宋-陆游-《小园》@松菊仅三亩，作园真强名。驯禽惊不去，熟果坠无声。倦就盘陀坐，闲拈楖栗行。茅亭亦疏豁，凭槛看春耕。
宋-陆游-《小园》@窄窄柴门短短篱，山家随分有园池。客因问字来携酒，僧趁分题就赋诗。晨露每看花藟坼，夕阳频见树阴移。拂衣司谏犹忙在，此趣渊明却少知。
宋-陆游-《小园》@谁为闲愁拨不开，小园也复有池台。清泉白石皆吾友，绿李黄梅尽手栽。冲雨茭鸡时上下，近人栗鼠不惊猜。自怜两屦犹轻捷，不待儿扶日日来。
宋-陆游-《小园》@小园草木手栽培，袤丈清池数尺台。拄杖倦时闲倚壁，芳醪熟後喜传杯。春芜满地鹿忘去，夏木成阴莺自来。堪笑山童惭饱食，时时走报一花开。
宋-陆游-《小园》@小园烟草接邻家，桑柘阴阴一径斜。卧读陶诗未终卷，又乘微雨去锄瓜。
宋-陆游-《小园》@历尽危机歇尽狂，残年惟有付耕桑。麦秋天气朝朝变，蚕月人家处处忙。
宋-陆游-《小园》@村南村北鹁鸪声，水刺新秧漫漫平。行遍天涯千万里，却从邻父学春耕。
宋-陆游-《小园》@少年壮气吞残虏，晚觉丘樊乐事多。骏马宝刀俱一梦，夕阳闲和饭牛歌。
宋-陆游-《小园春思》@小轩愁入丁香结，幽径春生荳蔻梢。若论此诗吟思苦，纵磨铁砚也成凹。
宋-陆游-《小园春思》@重台谖草初离土，百叶缃梅已满枝。莫道山家杀风景，也能醉倒向东篱。
宋-陆游-《小园独立》@草香无处觅，花嫩不禁飞。泽国春归晚，柴门客过稀。新泥添燕户，细雨湿莺衣。倚杖临阶久，衰翁气力微。
宋-陆游-《小园独酌》@横林摇落微弄丹，深院萧条作小寒。秋气已高殊可喜，老怀多感自无欢。鹿初离母斑犹浅，橘乍经霜味尚酸。小酌一卮幽兴足，岂须落佩与颓冠？
宋-陆游-《小园花盛开》@厌住愁城徙醉乡，春风也肯到山房。鸭头绿涨池平岸，猩血红深杏出墙。淡薄相遭心已嬾，修行无力梦犹狂。更嗟著句多尘思，惭愧溪藤似截肪。
宋-陆游-《小园新晴》@散发阳狂不计年，园林只在小窗前。断虹千尺卷残雨，新月一钩生暮天。腊酿拆泥留客醉，山茶落磑唤儿煎。物华心赏元无尽，剩住人间作地仙。
宋-陆游-《小园新晴》@衰病犹烦药石功，残春终日在园中。地偏幽草为谁绿？雨霁新花如许红。足蹇扶持须稚子，杯深暖热赖邻翁。此身虽向闲中老，若比休休却未同。
宋-陆游-《小园竹间得梅一枝》@若耶溪边鹤发叟，流落一生端坐口。如今不怕桃李嗔，更因竹君得梅友。岭头羁旅万里愁，江上凄凉一杯酒。枝横澹月影在地，蕊插乌巾香馥手。交情岁晚金石坚，孤操凛然真耐久。荒山野水终自得，银烛金壶亦何有？梦魂不接庄周蝶，心事肯付张绪柳？晚来画角动高城，起舞聊为放翁寿。
宋-陆游-《小院》@小院回廊夕照明，放翁宴坐一筇横。铜匜暖彻香初过，铁杵声清药欲成。世事熟看无一可，古人不作与谁评！新凉社酒家家熟，便用阳狂了此生。
宋-陆游-《小斋壁间张王子乔梅子真李八百许旌阳及近时》@山城作吏老堪羞，衫色尘昏鬓色秋。敛版那供新贵使，闭门聊与数公游。至人不死阅千劫，大海无穷环九州。安得相携从此逝，醉骑丹凤下玄洲。
宋-陆游-《小昭庆院讲僧旧在都下与之相从今没已久见画》@曩岁曾陪夜讲灯，伏犀插脑齿如冰；假令重见应难识，遗像臞然一老僧。
宋-陆游-《小舟》@小舟无定处，随意泊江村。云气分山叠，沙汀蹙浪痕。宦途危虎尾，闲味美熊蹯。高咏渊明句，吾将起九原。
宋-陆游-《小舟白竹篷盖保长所乘也偶借至近村戏作》@茅檐细雨湿炊烟，江路清寒欲雪天。不爱相公金络马，羡他亭长白篷船。
宋-陆游-《小舟白竹篷盖保长所乘也偶借至近村戏作》@雪云无际暗长空，小市孤村禹庙东。一段荒寒端可画，白篷笼底白头翁。
宋-陆游-《小舟过吉泽效王右丞》@泽园霜露晚，孤村烟火微。本去官道远，自然人迹稀。木落山尽出，钟鸣僧独归。渔家闲似我，未夕闭柴扉。
宋-陆游-《小舟过御园》@圣主忧民罢露台，春风别苑昼常开。尽除曼衍鱼龙戏，不禁刍荛雉兔来。水鸟避人横翠霭，宫花经雨委苍苔。残年自喜身强健，又作清都梦一回。
宋-陆游-《小舟过御园》@水殿西头起砌台，绿杨闹处杏花开。箫韶本与人同乐，羽卫才闻岁一来。鷁首波生涵藻荇，金铺雨後上莓苔。远臣侍宴应无日，目断尧云到晚回。
宋-陆游-《小舟航湖夜归书触目》@云黑风号不见星，古丘丛木聚精灵。舟人已过微相语，两两三三鬼火青。
宋-陆游-《小舟航湖夜归书触目》@电掣半空云黯黮，船浮积水浪凭陵。茫然不辨身何处，犹喜东南见塔灯。
宋-陆游-《小舟航湖夜归书触目》@遥望湖塘炬火迎，才归村舍雨如倾。畏途回首知安在，催唤儿童暖酒铛。
宋-陆游-《小舟湖中夜归追和孟浩然夜归鹿门歌》@山光渐淡川气昏，急雨乱打荷叶喧。小舟横掠湖边村，人家收网半闭门。吾庐未见见堤树，舟人指点孤灯处。蒲丛姑恶最可哀，冲雨飞鸣背人去。
宋-陆游-《小舟晚归》@扶病寻溪友，忘忧泛钓槎。渚寒无宿鹭，月白有啼鸦。败壁青灯暗，幽窗稚子哗。无生未暇说，且复议桑麻。
宋-陆游-《小舟晚归》@秋晚吾庐好，柴门映断山。潮生鱼箔短，木落雉媒闲。缭堞苍茫外，渔舟浩荡间。客来常谢病，老钝耐嘲讪。
宋-陆游-《小舟游近村舍舟步归》@数家茅屋自成村，地碓声中昼掩门。寒日欲沉苍雾合，人间随处有桃源。
宋-陆游-《小舟游近村舍舟步归》@借得渔船泝小溪，系船浦口却扶藜。莫言村落萧条甚，也胜京尘没马蹄。
宋-陆游-《小舟游近村舍舟步归》@不识如何唤作愁，东阡南陌且闲游。儿童共道先生醉，折得黄花插满头。
宋-陆游-《小舟游近村舍舟步归》@斜阳古柳赵家庄，负鼓盲翁正作场。死後是非谁管得，满村听说蔡中郎。
宋-陆游-《小舟游西泾度西冈而归》@小雨重三後，余寒百五前。聊乘瓜蔓水，闲泛木兰船。雪暗梨千树，烟迷柳一川。西冈夕阳路，不到又经年。
宋-陆游-《小舟自红桥之南过吉泽归三山》@霏霏寒雨数家村，鸡犬萧然昼闭门。它日路迷君勿恨，人间随处有桃源。
宋-陆游-《小舟自红桥之南过吉泽归三山》@六月芙蕖正盛时，画船长记醉题诗。世间好景元无尽，霜落荷枯又一奇。
宋-陆游-《小筑》@放翁小筑寄江郊，屋破随时旋补茅。暮看白烟横水际，晓听清露滴林梢。生来不啜猩猩酒，老去那营燕燕巢。目断鹿门三太息，庞公千载可论交。
宋-陆游-《小筑》@小筑并湖堤，茅茨不厌低。引泉浇药圃，砟竹树鸡栖。夕霭山常淡，秋芜路欲迷。平生草玄手，老去学鉏犁。
宋-陆游-《小筑》@西郊小筑临烟汀，南山秀色入窗棂。朝钟暮鼓在何许，乃是会稽山阴之兰亭。堂中老人白须鬓，手扶藤杖垂九龄，客来不语坐至夕，往者绝物今忘形。墙隅老鸡新树栅，长号催上东方星。老人亦起穿两屦，岩泉漱齿读黄庭。
宋-陆游-《小筑》@小筑湖边避俗嚣，几年于此寓箪瓢。虽非隐士子午谷，宁媿诗人丁卯桥？罗雀门庭无俗驾，缘云磴路有归樵。诗情酒兴常相属，堪笑傍人说寂寥。
宋-陆游-《小筑》@小筑茅茨镜水滨，天教静处著闲身。平原不复赋豪士，甫里但思歌散人。翠壁微泉时的皪，衡门叠嶂晓嶙峋。子虚误辱诸公赏，万里轻鸥岂易驯！
宋-陆游-《小筑》@小筑清溪尾，萧森万竹蟠。庵庐虽偪仄，庭户亦平宽。摘果观猿哺，开笼放鹤盘。澹然还过日，无处著悲欢。
宋-陆游-《小筑》@小筑随高下，园池皆自然。锄山得灵药，斸坎遇寒泉。幽槛花房歛，深林果蔕骈。邻翁亦好事，相伴送流年。
宋-陆游-《小酌》@盘箸贫犹设，杯盂老更耽。宗文树鸡栅，灵照挈蔬篮。径醉眼花乱，高眠鼻息酣。觉来寒日晚，落叶拥茆庵。
宋-陆游-《小酌》@白发萧然海上村，犹能草草置清樽。今年项里杨梅熟，绿李来禽不足言。
宋-陆游-《小酌》@帘外桐疏见露蝉，一壼聊醉嫩寒天。团脐磊落吴江蟹，缩项轮囷汉水鲂。投老宦游真漫尔，平生怀抱固超然。文书缚急何由耐，会向长安市上眠。
宋-陆游-《小酌》@偶向东园把一杯，不辞团坐扫苍苔。野花经雨自开落，山鸟穿林时去来。皂白正非天欲辨，青黄要与木为灾。今年秋後犹能健，剩乞梅栽与李栽。
宋-陆游-《晓出城东》@渺渺长江下估船，亭亭孤塔隐苍烟。不堪异县萧条地，更遇初寒惨澹天。巾褐已成归有约，箪瓢未足去无缘。包羞强索侏儒米，豪举何人记少年？
宋-陆游-《晓出东城》@听彻清笳听晓钟，据鞍漏鼓尚冬冬。西楼落月径三尺，北岭乱云生半峰。苍磴幽寻过古寺，绿畴小驻劳春农。烟村已远犹回首，恐有鵷雏与伏龙。
宋-陆游-《晓出东城马上作》@晓出东城数帜红，蒙茸狐貉拥衰翁。郊墟欺岁萧条後，风雪穷冬惨淡中。耐辱已惭非士节，端忧未办济民穷。诞欺成俗真当惧，谁挽天河一洗空？
宋-陆游-《晓出湖边摘野蔬》@浩歌振履出茅堂，翠蔓丹芽采撷忙。且胜堆盘供苜蓿，未言满斛进槟榔。行迎风露衣巾爽，净洗膻荤匕箸香。著句夸张君勿笑，故人方厌太官羊。
宋-陆游-《晓出南山》@久向人间触骇机，敛收孤迹早宜归。亡羊未恨补牢晚，搏虎深知攘臂非。明月长庚天欲晓，新桐清露暑犹微。扁舟蓑笠平生事，莫羡黄金带十围。
宋-陆游-《晓出遇猎徒有作》@出门万瓦粲晨霜，忽忆行军起裹创。卖剑买牛身已老，搴旗斩将梦犹狂。奇才古有潜屠肆，豪气今谁寓猎场？狐兔草间何足问，合留长箭射天狼。
宋-陆游-《晓出至湖桑埭》@残年孤寂不堪言，时唤平头驾短辕。老气犹能作罴卧，壮懹谁复记鸿轩？棹歌缥渺城西路，烟树参差埭北村。堪笑怪奇消未尽，夜来还梦属櫜鞬。
宋-陆游-《晓发金牛》@客枕何时稳，匆匆又束装。快晴生马影，新暖拆花房。沮水春流绿，嶓山晓色苍。阿瞒狼狈地，千古有遗伤。
宋-陆游-《晓赋》@八月江湖风露秋，时闻脱叶下梧楸。离离斗柄西南指，烂烂天河今古流。人语正讙过古埭，角声三弄下谯楼。百城已共丰年乐，一老犹怀卒岁忧。
宋-陆游-《晓赋》@鸡晨非一唱，鸦旦每三鸣。万物各有役，吾生何所营？书编犹未掩，窗纸已微明。稚子勇过我，琅琅诵易声。
宋-陆游-《晓过万里桥》@晓出锦江边，长桥柳带烟。豪华行乐地，芳润养花天。拥路看欹帽，窥门笑坠鞭。京华归未得，聊此送流年。
宋-陆游-《晓寒》@落月衔山口，浓霜倒菊丛。青毡压衾暖，软火满炉红。起晚书亏课，愁多酒策功。杜陵如昔否，谁与问征鸿？
宋-陆游-《晓寒》@悠悠残梦伴残更，万木风号晓气清。鸡唱欲阑闻井汲，月痕渐浅觉窗明。突烟腾碧炊初动，衣焙堆红火已生。小合翻书裘褐暖，早朝霜滑媿公卿。
宋-陆游-《晓起折梅》@织女斜河漏已残，长庚配月夜将阑。小桥幽径无人见，折得梅花伴晓寒。
宋-陆游-《晓晴肩舆至湖上》@多稼如云获并空，牛阑樵担画图中。梧桐已逐晨霜尽，乌臼犹争夕照红。脱网噞喁奔远浦，避鹰扑握保深丛。旗亭人语灯初上，一醉何妨野老同。
宋-陆游-《晓思》@暮年多感怆，孤梦久不成。残灯暗无焰，宿雨滴有声。食少夜常饥，展转空肠鸣。老鸡虽三号，山窗终未明。默诵旧记书，更觉负平生。披衣搔短发，壮志浩纵横。
宋-陆游-《晓思》@昏昏断梦带余酲，散发披衣坐待明。城角吹残河渐隐，海氛消尽日初生。老农自得当年乐，痴子方争後世名。莫怪闭门常嬾出，即今车盖为谁倾？
宋-陆游-《晓叹》@一鸦飞鸣窗已白，推枕欲起先叹息。翠华东巡五十年，赤县神州满戎狄。主忧臣辱古所云，世间有粟吾得食！少年论兵实狂妄，谏官劾奏当窜殛。不为孤囚死岭海，君恩如天岂终极。容身有禄愧满颜，灭贼无期泪横臆。未闻含桃荐宗庙，至今铜驼没荆棘。幽并从古多烈士，悒悒可令长失职？王师入秦驻一月，传檄足定河南北。安得扬鞭出散关，下令一变旌旗色！
宋-陆游-《晓望海山》@暮山青尚浅，晓山如黛染。开窗望海山，天清雾方歛。向来六月中，黑云齐如截，苍龙下曳尾，卷雨洒炎热。造物信老手，忽作万里秋，刻削此孤峭，巉然消客愁。岂无一布帆，寄我浩荡意；会当驾长风，清啸遗世事。
宋-陆游-《晓兴》@乱蝉嘒新秋，老木立清晓。我亦岸纶巾，寄傲万物表。大千藏粒粟，浩劫过飞鸟。痴子居其间，利欲自缠绕。可怜荣进意，未向盖棺了。浮名更吓鬼，白垩写丹旐。我於斯世事，看破自少小；老矣更何求，归哉憩林沼。
宋-陆游-《晓雪》@遶湖谁琢玉为屏，换却南堂万叠青。老子醉狂还自笑，持竿画字满中庭。
宋-陆游-《晓雪》@观雪剡溪天下胜，题诗常恨不能奇。未应便许凝之语，此兴何曾有尽时？
宋-陆游-《晓雨》@平明小雨压香尘，遶舍扶疏绿渐匀。睡过花时慵著句，老来春事不关身。
宋-陆游-《晓雨》@东风吹雨送残春，冉冉年光次第新。君看枝头如许绿，争教桃李不成尘！
宋-陆游-《晓雨初霁》@晓来一雨洗尘痕，浓绿阴阴可一园。燕子声中寂无事，独穿苔径出篱门。
宋-陆游-《晓枕》@残漏冬冬急，明星磊磊高。一从安枕卧，无复揽衣劳。熨斗生晨火，熏笼覆縕袍。一杯山药酒，红日满亭皋。
宋-陆游-《晓枕》@晓枕莺声带梦听，忽看淡日满窗棂。闲愁谁遣浓如酒，醉过残春不解醒。
宋-陆游-《晓坐》@低枕孤衾夜气存，披衣起坐默忘言。缾花力尽无风堕，炉火灰深到晓温。空橐时时闻鼠啮，小窗一一送鸦翻。悠然忽记幽居日，下榻先开水际门。
宋-陆游-《效蜀人煎茶戏作长句》@午枕初回梦蝶床，红丝小磑破旗枪。正须山石龙头鼎，一试风炉蟹眼汤。岩电已能开倦眼，春雷不许殷枯肠。饭囊酒瓮纷纷是，谁赏蒙山紫笋香？
宋-陆游-《挟书一卷至湖上戏作》@买地孤村结草庐，萧然身世落樵渔。一编在手君无怪，曾典蓬山四库书。
宋-陆游-《携一尊寻春湖上》@酒里真须勉策勋，百年何啻是中分。花梢已点猩猩血，水面初生瑟瑟纹。一世极知均腐骨，万锺元自付浮云。浩歌不恨无人和，但惜惊飞白鹭群。
宋-陆游-《携瘿尊醉梅花下》@楠瘿作尊容斗许，拥肿轮囷元媚妩；肯从放翁来住山，谁云置身不得所？山房寂寞久不饮，作意欲就梅花语。我病鲜欢花更甚，日暮凄凉泣残雨。人生万事云茫茫，一醉常恐俗物妨，正须仙人冰雪肤，来伴老子铁石肠。花前起舞花底卧，花影渐东山月堕。瘿尊未竭狂未休，笑起题诗识吾过。
宋-陆游-《谢郭希吕送石洞酒》@从事今朝真到齐，春和盎盎却秋凄。色如夷甫玉麈尾，价敌茂陵金褭蹄。瑞露颇疑名太过，橐泉犹恨韵差低。山园雪後梅花动，一榼常须手自携。
宋-陆游-《谢韩实之直阁送灯》@玉作华星缀绛绳，楼台交映暮天澄。东都父老今谁在，肠断当时谏浙灯！
宋-陆游-《谢韩实之直阁送灯》@旧友年来不作疏，华灯乃肯寄蜗庐。宁知此老萧条甚，二尺檠前正读书。
宋-陆游-《谢君寄一犁春雨图求诗为作绝句》@说著功名我自羞，喜君解剑换吴牛。莫将江上一犁雨，轻博人间万户侯。
宋-陆游-《谢君寄一犁春雨图求诗为作绝句》@老农虽瘠喜牛肥，回首红尘万事非。耕罢春芜天欲暮，小舟冲雨载犁归。
宋-陆游-《谢客相过》@我力日愈衰，人事不敢倡。穷巷春多泥，何以税客鞅？诸君顾何取，勤恳问亡恙。赋诗代尺书，跂望徒悢悢。
宋-陆游-《谢李平叔郎中问疾》@吏部朝回早，幽人病始苏。过门迂问讯，欹枕听传呼。缘瘦重裁帽，因衰学染须。投诗发公笑，试想此形模。
宋-陆游-《谢王彦光提刑见访并送茶》@迩英帷幄旧儒臣，肯顾荒山野水滨。不怕客嘲轻薄尹，要令我识老成人。颿回鼓转东城暮，酒冽橙香一笑新。遥想解酲须底物，隆兴第一壑源春。
宋-陆游-《谢王子林判院惠诗编》@文章有定价，议论有至公，我不如诚斋，此评天下同。王子江西秀，诗有诚斋风，今年入修门，轩轩若飞鸿。人言诚斋诗，浩然与俱东，字字若长城，梯冲何由攻？我望已畏之，谨避不欲逢。一日来叩门，锦囊出几空。我欲与驰逐，未交力已穷。太息谓王子，诸人无此功。骑驴上灞桥，买酒醉新丰，知子定有人，讵必老钝翁。
宋-陆游-《谢徐居厚汪叔潜携酒见访》@我虽生乱离，犹及见前辈。衣冠方南奔，文献往往在。幸供扫洒役，迹忝诸生内。话言犹在耳，造次敢不佩？残年趋死近，孤学与时背；妄出更何求，终老事耕耒。史君稽古学，力大障横溃；广文亦伟士，名字震当代。同舟肯过我，凛与前修配。忧时抱忠鲠，论事极慷慨。嗟予虽益衰，耳目幸未废。何当卜邻墙，早暮聆謦欬。
宋-陆游-《谢徐志父帐干惠诗编》@平生闻若人，笔墨极奇哨，相望二千里，安得接谈笑。一朝获其诗，惊喜踰素料，夜窗取吟讽，寒灯耿相照。舂容清庙歌，缥缈苏门啸，蹴天浙江涛，照野楚山烧。每篇十过读，玩味头屡掉；正如啜名酒，虽爱不忍釂。看君亦华发，气压万年少。予昔从茶山，辱赏三语妙；文章老不进，憔悴今可吊。谁知牛车铎，黄钟乃同调。愿君时来过，勿恤俗子诮。
宋-陆游-《谢演师送梅》@早梅时节到江南，已判樽前酒满衫。输与西邻明上座，解从大庾岭头参。
宋-陆游-《谢演师送梅》@折送江梅意不疏，要教相对斗清臞。为君著向明窗下，试问山翁具眼无？
宋-陆游-《谢张时可通判赠诗编》@圣朝中兴六十年，君家文武何联翩！先王剑履冠麟阁，後嗣簪橐陪甘泉。流传到君愈卓荦，投我千篇皆杰作。未分玉帐万貔貅，且擅诗人一丘壑。尔来士气日靡靡，文章光焰伏不起。君今已似骥千云，更看他年鲲击水。
宋-陆游-《谢张廷老司理录示山居诗》@憔悴经年客瘴乡，把君诗卷意差强。古人三语犹嗟赏，况是珠玑满锦囊！
宋-陆游-《谢张廷老司理录示山居诗》@老觉人间万事非，但思茆屋映疏篱。秋衾已是饶归梦，更读山居二十诗。
宋-陆游-《谢朱元晦寄纸被》@木枕藜床席见经，卧看飘雪入窗棂。布衾纸被元相似，只久高人为作铭。
宋-陆游-《谢朱元晦寄纸被》@纸被围身度雪天，白於狐腋软於绵。放翁用处君知否？绝胜蒲团夜坐禅。
宋-陆游-《心太平庵》@天下本无事，庸人扰之耳。胸中故湛然，忿欲定谁使。本心倘不失。外物真一蚁。困穷何足道，持此端可死。空斋夜方中，窗月淡如水。忽有清磬鸣，老夫从定起。
宋-陆游-《辛丑十月诸公馈酒偶及百榼戏题长句》@喜事诸公尚见存，尺书时到爵罗门。已邀风月成三友，聊对湖山倒百尊。醉墨淋漓动高壁，狂歌悲壮落前村。悠然睡起西窗黑，一点青灯又断魂。
宋-陆游-《辛丑正月三日雪》@开岁尚残冬，佳哉雪意浓。润归千里麦，声乱五更钟。帘隙收初密，墙隅积已重。龙团笑羔酒，狐腋袭驼茸。危槛临欹竹，幽窗听堕松。忽思西戍日，凭堞待传烽。
宋-陆游-《辛酉除夕》@衰境遇白鸡，自分堕幽墟；造物偶见宽，俯仰复岁除。駸駸迫耄期，凛凛无根株，孰知尚坚顽，壮者有不如。铜瓶垂碧井，手自浸屠苏；松煤染兔颖，秉烛题桃符；登梯挂锺馗，祭灶分其余，僮奴叹我健，却立不敢扶。新春无五日，节物倾里闾。罗旛插纱帽，一醉当百壶。
宋-陆游-《辛酉冬至》@今日日南至，吾门方寂然。家贫轻过节，身老怯增年。毕祭皆扶拜，分盘独早眠。惟应探春梦，已绕镜湖边。
宋-陆游-《新安驿》@孤驿荒山与虎邻，更堪风雪暗南津！羁游如此真无策，独立凄然默怆神。木盎汲江人起早，银钗簇髻女妆新。蛮风弊恶蛟龙横，未敢全夸见在身。
宋-陆游-《新辟小园》@人生如意每难全，草草园池却自然。世事已抛高枕外，春风常在短筇前。堕空花片纷红雨，遍地苔痕长绿钱。酒户渐增诗兴在，天容此老剩狂颠。
宋-陆游-《新辟小园》@西戍归来鬓已霜，生儿又过乃翁长。眼明身健残年足，饭软茶甘万事忘。学废仅能书姓字，客来嬾复倒衣裳。山园寂寂春将晚，酷爱幽花似蜜香。
宋-陆游-《新辟小园》@席地幕天君勿嘲，随宜野蔌与山殽。幽花避日藏深叶，归燕寻人理旧巢。曲水咏觞空念昔，斜川邻曲自论交。清贫尚媿茶山在，送老湖边有把茆。
宋-陆游-《新辟小园》@新展山园半亩强，笑人车马出笼坊。山禽乍暖殷懃语，野蘤无风自在香。点点水纹迎细雨，疏疏篱影界斜阳。出门遥向邻翁说，释耒相从共一觞。
宋-陆游-《新辟小园》@东轩嫩日上疏棂，吹尽浮云作意晴。林暖墙头双鹊语，水清池面小鱼行。畦添药品谁能别？架引藤阴忽已成。倚杖怡然便终日，老夫那复不平鸣。
宋-陆游-《新辟小园》@祠禄縻人未弃官，春深幽国有余欢。笋生遮道妨行药，果熟团枝碍整冠。煮酒拆泥初灩灩，生绡裁扇又团团。退飞风际由来事，莫羡青霄刷羽翰。
宋-陆游-《新裁道帽示帽工》@故帽提携二十霜，别裁要作退居装。山人手段虽难及，老子头围未易量。花插露沾那暇惜，尘侵鼠啮却须防。裹时嬾复呼儿问，一匣菱花每在傍。
宋-陆游-《新裁短褐接客以代戎服或以为慢戏作》@此事巧相违，残年幸许归。虽云裁兔褐，不拟出渔扉。拂石襟灵爽，榰筇气力微。朝衣犹挂却，况遣著戎衣！
宋-陆游-《新春》@柳淡春初破，梅寒瘦不禁。羁愁醉後减，睡思雨中深。闲试新收砚，重寻久废琴。何时见朋旧，细话别来心？
宋-陆游-《新春》@蒙蒙烟雨暗江干，新岁还胜故岁寒。酒压浊清鸣社瓮，菜分红绿簇春盘。良辰节物元如昨，病客情怀自鲜欢。却羡村邻机上女，隔篱相唤祭蚕官。
宋-陆游-《新春感事八首终篇因以自解》@九陌风和不起尘，平湖冰解欲生鳞。往来朝暮纷如蚁，得见新春有几人？
宋-陆游-《新春感事八首终篇因以自解》@兴来游衍不辞遥，吹帽风轻过画桥。猩血未看开露蕊，麴尘先已上烟条。
宋-陆游-《新春感事八首终篇因以自解》@一年最好早春天，风日初和未脱绵。坎坎圆鼙赛神社，翻翻小繖下湖船。
宋-陆游-《新春感事八首终篇因以自解》@忆到夔门正月初，竹枝歌舞拥肩舆。当时光景应如昨，绿鬓治中八十余。
宋-陆游-《新春感事八首终篇因以自解》@锦城旧事不堪论，回首繁华欲断魂。绣毂金羁三十里，至今犹梦小东门。
宋-陆游-《新春感事八首终篇因以自解》@玻璃江上柳如丝，行乐家家要及时。只怪今朝空巷出，使君人日宴蟆颐。
宋-陆游-《新春感事八首终篇因以自解》@梁州陌上女成群，铜绿春衫罨画裙。相唤游家园里去，秋千高挂欲侵云。
宋-陆游-《新春感事八首终篇因以自解》@乌藤即是碧油幢，百万天魔指顾降。酣枕不知霜缟瓦，下床已见日烘窗。
宋-陆游-《新寒》@病怯新寒欲不禁，南窗拥褐夜愔愔。江湖跌宕送余日，书剑萧条孤壮心。杜曲新愁随断雁，辽阳遗恨人疏砧。此怀拟向何人说，赖有昏灯伴苦吟。
宋-陆游-《新寒》@小雨戒新寒，衡茆已怯宽。甑香炊紫角，门静挂黄团。扶杖穿茶坞，移舟傍钓滩。欲知秋有信，霜鬓不胜繁。
宋-陆游-《新寒》@碧蝶飞飞过短篱，山姜石竹有残枝。谁知老子闲眠处，恰是新寒细雨时。
宋-陆游-《新寒》@安石榴房初小坼，南天竺子亦微丹。新寒漠漠偏欺老，睡起无风怯倚栏。
宋-陆游-《新寒小醉睡起日已高戏作》@倦眼蒙胧睡易成，华胥税驾不多程。衾重枕稳当霜夕，毡暖屏深拥宿酲。栩栩蝶魂闲自适，绵绵龟息静无声。幽楼岂是忘微禄，正怕绦铃扰五更。
宋-陆游-《新霁城南舟中夜兴》@身是江湖不系船，雨余随处一翛然。浮云尽敛出青嶂，孤月徐升行碧天。收网渔歌移别浦，隔城塔影落前川。明朝闲就平洲饮，巾履追凉又一年。
宋-陆游-《新津小宴之明日欲游修觉寺以雨不果呈范舍人》@风雨长亭话别离，忍看清泪湿燕脂。酒光摇荡歌云暖，不似西楼夜宴时。
宋-陆游-《新津小宴之明日欲游修觉寺以雨不果呈范舍人》@新津渡头船欲开，山亭准拟把离杯。不如意事十八九，正用此时风雨来。
宋-陆游-《新菊》@已过重阳十日期，菊丛初破两三枝。自怜短鬓萧萧白，不似黄花驿里时。
宋-陆游-《新菊》@老去流年不耐催，微霜又见菊花开。莫言冷落西风晚，也有飞飞小蝶来。
宋-陆游-《新开小室》@并檐开小室，仅可容一几。东为读书窗，初日满窗纸。衰眸顿清澈，不畏字如螘。琅然弦诵声，和答有稚子。余年犹几何，此事殊可喜。山童报炊熟，束卷可以起。
宋-陆游-《新篱》@新篱三面北通门，藤架阴中细路分。天宇淡青成卵色，水波微皱作靴纹。参差村舍穿林出，缥缈渔歌隔浦闻。忽觉楚乡来眼底，欲题幽句吊湘君。
宋-陆游-《新历叹》@新历在手心怕开，日月联翩相续来。黄金散尽自一快，白发不贷真可哀。无为健羡广成子，千二百年终有死。胶不可黏西去日，刀何由翦东流水？酒无醇醨但痛饮，市酝上尊俱醉耳。堂堂七尺死即休，不饱乌鸢饱蝼螘。
宋-陆游-《新凉》@初卷含风八尺漪，井桐已复不禁吹。蝉声未用催残日，最爱新凉满袖时。
宋-陆游-《新凉》@家住山阴剡曲傍，一番风雨送新凉。亦知病得清秋健，无奈愁随独夜长。日落川原横惨淡，月明洲渚远苍茫。老民无复忧时意，齿豁头童只自伤。
宋-陆游-《新凉》@尽道新凉好，无如昼漏长。奇文窥楚屈，妙理玩蒙庄。静卧贫犹乐，高歌醒亦狂。翩翩双蝶子，也似惜年光。
宋-陆游-《新凉》@由居谢来客，病体喜新凉。幽草上墙绿，落花沾土香。捐书心自息，听雨梦偏长。菰叶邻人饷，欣然独举觞。
宋-陆游-《新凉》@月入楸梧径，风生芦荻林。脱巾凉入发，临水爽披襟。寒暑推移久，江湖感慨深。功名虽已矣，犹得寓孤吟。
宋-陆游-《新凉》@菰首初离水，姜芽浅渍糟。粳香等炊玉，韭美胜炮羔。露下残芜湿，风生万木号。从今更何事？痛饮读离骚。
宋-陆游-《新凉示子遹时子遹将有临安之行》@竹簟纱幮事已非，秋清初换熟嫌衣。鹊惊山月栖还起，萤避溪风堕又飞。老眼渐昏书嬾读，壮心虽在事多违。夜窗剩欲挑灯语，日倚柴门望汝归。
宋-陆游-《新凉书怀》@乌帽围宽带眼移，闭门惯忍日长饥。文章虽媿声名误，志节宁随血气衰？天地无私非困我，圣贤可学有余师。短檠正叹经时别，凉入郊墟喜可知。
宋-陆游-《新凉书怀》@药物扶持病少苏，残年不恨老菰芦。潦收溪椴鱼争售，岁乐村场酒易沽。无日桤林无坠叶，有时燕户有新雏。秋风剩起扁舟兴，安得州家复镜湖。
宋-陆游-《新凉书怀》@邻曲今年又有年，垂髫戴白各欣然。先输官庾无逋赋，共赛神祠有社钱。退傅寄声情缜密，晦翁入梦语蝉聊。灯前细与儿曹说，蠹简犹堪数世传。
宋-陆游-《新凉书怀》@山川遗迹晋唐余，水竹相望许洛居。一齿屡摇犹决肉，双眸虽涩尚耽书。郊原夜夜驱耕犊，村店时时秣蹇驴。客问若为娱老境？吾儿未与短檠疏。
宋-陆游-《新凉书事》@卧看鸟篆印苍苔，窗户凉生亦乐哉！鸣树乱蝉催日落，拂阶飞叶报秋来。病余已觉身如寄，醉里却怜心尚孩。排日从今占幽事，折残篱菊探溪梅。
宋-陆游-《新凉夜坐有作》@老夫任运本腾腾，一念轩裳实未曾。闲似苔矶垂钓叟，淡如村院罢参僧。砚屏突兀蓬婆雪，书几青荧莲勺灯。稚子可怜贪夜课，语渠循旧未须增。
宋-陆游-《新买啼鸡》@峨峨赤帻声甚雄，意气不与其曹同。我求长鸣久未获，一见便觉千群空。主人烧神议已决，知我此意遽见从。秋衣初缝惜不得，急典三百新青铜。怜渠亦复解人意，来宿庭树不待笼。狐狸熟睨那敢犯，萧萧清露和微风。五更引吭震户牖，横梃无复须元戎。明星已高啼未已，云际腾上朝阳红。老夫抱病气已索，赖汝豪壮生胸中。明朝舂黍得碎粒，第一当册司晨功。
宋-陆游-《新年》@寄迹人间梦已长，新年脱帽始微霜。坐中使气如秦侠，陌上行歌类楚狂。扫榻欲招贫与语，杜门聊以醉为乡。稽山剡曲虽堪乐，终忆祁连古战场。
宋-陆游-《新年七十有九》@中岁抱沉绵，讵敢望七十；造物偶脱遗，俯仰耄已及。宁知辱弓旌，扶惫去乡邑。受恩不知报，怀抱空怏悒。天门邈难窥，地芥亦嬾拾。随身一诗囊，副以两药笈。何当复得谢，浩荡脱维絷。擘浪画楫飞，穿云青鞋湿。余年尚有几，登览当汲汲。狂吟题寺廊，大笔蘸墨汁。
宋-陆游-《新年书感》@早岁西游赋子虚，暮年负耒返乡闾。残躯未死敢忘国？病眼欲盲犹爱书。朋旧何劳记车笠，子孙幸不废菑畲。新年冷落如常日，白发萧萧闷自梳。
宋-陆游-《新黏竹隔作暖阁》@骨相元作臞儒酸，况复疾竖乘衰残。鹁姑声急雨方作，乌舅叶丹天已寒。封姨青女交作厄，竹君楮生却怜客。小儿但喜夜炉红，老夫更爱晨窗白。蜗牛负庐亦自容，是岂不足支穷冬？已胜展钵三椽下，莫羡苴茆万户封。
宋-陆游-《新酿熟小饮》@玉船潋灩酌鹅黄，菊欲残时抵死香。似与幽人为醉地，清笳声里一天霜。
宋-陆游-《新酿熟小饮》@篱菊犹堪采落英，一尊玉瀣酿初成。今宵要向中庭饮，不展华茵展月明。
宋-陆游-《新酿熟小酌索笑亭》@新酒黄如脱壳鹅，小园持盏暂婆娑。文章不进技止此，仕宦忘归人谓何。宿业簿书昏病眼，梦游烟雨湿渔蓑。醉中笑向儿童说，白发今年添几多？
宋-陆游-《新葺门屋》@林栖四壁空，百事从简易。缺篱寒未补，幽户夜不闭。东偏欲广屋，厚费敢轻议。设关力可具，稚子请遂事。呀然两竹扉，宁复志容驷。西山正当前，浩荡纳空翠。下临渔樵路，横锁风月地。惟愁俗客来，剥啄惊午睡。
宋-陆游-《新晴》@宿雨解残雪，新春侵故年。和风拆冰罅，淡日弄窗妍。心事绿尊里，岁华乌帽边。今朝我病减，随处一欣然。
宋-陆游-《新晴》@苦雨几终月，新晴喜夕阳。扶行呼稚子，随意下茅堂。草茂知獐健，巢新觉燕忙。兴阑归亦好，袖手独焚香。
宋-陆游-《新晴》@雨断归云急，沙乾步屧轻。风花娇作态，野水细无声。社酒家家醉，春芜处处耕。今朝公事少，一笑赋新晴。
宋-陆游-《新晴》@积雨已凄冷，新晴还少和。稼收平野阔，木落远山多。土润朝畦菜，机鸣夜掷梭。时清年岁好，吾敢叹蹉跎！
宋-陆游-《新晴》@夜雨空阶滴到明，山云忽敛作新晴。门前月淡有檐影，墙外泥乾无屐声。与世日疏愁易遣，入春得暖疾差平。便当剩作沧洲趣，寄语沙鸥勿败盟。
宋-陆游-《新晴》@兼甸不雨亦常阴，一日新晴抵万金。浦面波纹春縠细，桥头柳色麴麈深。关山满眼愁千斛，岁月催人雪一簪。犹有强宽怀抱处，午窗睡起听鸣禽。
宋-陆游-《新晴》@雨叶玲珑晓日明，经旬风雨得初晴。欹眠歇尽人间念，时听幽禽一两声。
宋-陆游-《新晴》@挂冠湖上遂吾初，扪腹消摇适有余。羹煮野蔬元足味，屋茨生草亦安居。市垆分熟通赊酒，邻舍情深许借驴。更喜新晴满窗日，签题重整一床书。
宋-陆游-《新晴》@寂寂房栊鸟雀声，熏笼茶灶正施行。繁花满树春才半，斜日穿云雨乍晴。引睡书横犹在架，围棋客散但空枰。病怀莫道伤幽独，小榼芳醪手自倾。
宋-陆游-《新晴出门闲步》@一夜风号作快晴。披裘扶杖出门行。青山绕舍雪封尽，丹叶满街霜染成。废寺僧寒多晏起，近村农惰阙冬耕。穷人旋画膨脝计，自买蹲鸱煮糁羹。
宋-陆游-《新晴泛舟至近村偶得双鳜而归》@秋风一夜老汀苹，剡曲稽山发兴新。青嶂会为身後冢，扁舟聊作画中人。园林摇落知寒早，父老逢迎觉意真。归舍不妨成小醉，眼明细柳贯霜鳞。
宋-陆游-《新晴马上》@一剑飘然万里身，白头也复走京尘。画楼酒旆滴残雨，绿树莺声催暮春。绝塞勒回勋业梦，流年换尽市朝人。此生安得常强健，小艇湘湖自采蓴。
宋-陆游-《新晴赏牡丹》@杜门睡榻长苍苔，满眼新晴亦乐哉。小市忽逢蒪菜出，曲栏初见牡丹开。不嫌雨后泥三尺，且趁春残醉几回。自揣明年犹健在，东箱更觅茜金栽。
宋-陆游-《新晴午枕初起信笔》@闭户日陶然，晴窗春已妍。华胥梦中国，龙汉劫初年。浩浩尘扬海，茫茫杵倚天。何妨驾孤鹤，小憩华山前。
宋-陆游-《新晴野步》@吹尽浮云旋作晴，郊原高下水纵横。烟芜漫漫如添色，谷鸟关关已变声。迨酒贱时须痛饮，得人扶处尽闲行。隔湖遥指兰亭路，邻叟追随羡眼明。
宋-陆游-《新秋》@短鬓萧萧失旧青，此身已看作邮亭。新秋无限凄凉意，尽付风蝉与露萤。
宋-陆游-《新秋》@打窗落叶报秋期，病叟颓然两鬓丝。纵酒已无年少梦，读书仍负夜凉时。问囚损气嗟谁念？学道刳心恐已迟。买鹤清溪归计足，寄声先遣故人知。
宋-陆游-《新秋》@秋气入清笳，旗亭酒可赊。长歌穿小市，短帽插幽花。溪女留新蟹，园公饷晚瓜。谁知闲老子，解作醉生涯？
宋-陆游-《新秋》@衰发成丝奈若何？更堪日月疾飞梭。梧桐败叶飘犹少，蟋蟀雕笼卖已多。岁乐喧呼沽酒市，夜凉凄断采菱歌。老夫亦动秋风兴，欲倩邻翁买钓蓑。
宋-陆游-《新秋》@天河渐近鹊桥时，一夜风吹斗柄移。金井梧桐元未觉，画廊蟋蟀已先知。青灯耿耿还相伴，白发萧萧只自悲。犹胜玉门关外客，卧听沙雁数归期。
宋-陆游-《新秋》@远浦平郊弄夕霏，曲篱幽径锁秋晖。驯獐巧占苍苔卧，惊鹊斜穿密筱飞。浴罢小轩成美睡，雨余老火歛余威。未言风月供诗思，汗帻麈衣且解围。
宋-陆游-《新秋》@蝉声满院送流年，又见秋风到海边。旧友死来频入梦，新诗愁绝少成篇。步头野水双飞鹭，林外人家一点烟。顾影自惊如许瘦，囊空无药起沉绵。
宋-陆游-《新秋感事》@江上清秋昨夜回，渔扉正对荻洲开。志存天下食不足，节慕古人谗愈来。风际纸鸢那解久，祭余刍狗会堪哀。萧然散发听秋雨，剩领新凉入酒杯。
宋-陆游-《新秋感事》@北渚秋风凋白苹，流年冉冉默伤神。强颜未忍乞墦祭，积毁仅逃输鬼薪。半榼浮蛆初试酿，两螯斫雪又尝新。受恩自度终无报，聊为清时备隐沦。
宋-陆游-《新秋晚归》@玉粒尝新稻，金风作好秋。鴈回沙漠信，蝉噪夕阳愁。立久云生岫，归迟月满楼。吟余露华冷，砧杵起江头。
宋-陆游-《新秋往来湖山间》@车似鸡栖舟似叶，百里何曾劳步屧。朝游樵风弄清泚，暮泊石帆登岌嶪。旅饭虽舂才脱粟，僧羹无菜宁用挟。归来村落未上灯，除却御风无此捷。
宋-陆游-《新秋往来湖山间》@禹祠巍巍阅千代，广殿修廊半倾壤。屹然遗窆每摩挲，石长苔侵字犹在。去年已媿曳杖来，今者更用儿扶拜。聊持一酌荐丹衷，衰疾龙锺神所贷。
宋-陆游-《新秋往来湖山间》@会稽山下樵风溪，翠屏倒影青玻璃，尤奇峭壁立千仞，行子欲上无阶梯。商山坐看紫芝老，武陵无奈桃花迷。人间得意妄自喜，一哄怜汝真醯鸡！
宋-陆游-《新秋往来湖山间》@健席高樯梅市路，朱桥绿树兰亭步。儿时钓游略可记，不料耄年犹此处。渔歌相和苇间起，菱船远入烟中去。世间万事等浮云，耐久谁如两芒屦？
宋-陆游-《新秋以窗里人将老门前树欲秋为韵作小诗》@残暑无多日，幽居近小江。酒醒中夜起，松月入山窗。
宋-陆游-《新秋以窗里人将老门前树欲秋为韵作小诗》@陆子江海人，所愿守节死。潮生钓濑边，月落菱歌里。
宋-陆游-《新秋以窗里人将老门前树欲秋为韵作小诗》@小智每自私，大患缘有身。孰能忘彼己？吾将友斯人。
宋-陆游-《新秋以窗里人将老门前树欲秋为韵作小诗》@野艇千钱买，明当泛渺茫。但能容一榼，家具不须将。
宋-陆游-《新秋以窗里人将老门前树欲秋为韵作小诗》@立朝绍兴间，犹及见诸老。魂梦不可逢，丘坟闭秋草。
宋-陆游-《新秋以窗里人将老门前树欲秋为韵作小诗》@朝真方舍杖，步月始闭门。零落山花後，经旬掩绿樽。
宋-陆游-《新秋以窗里人将老门前树欲秋为韵作小诗》@唐虞虽已远，至道岂无传？度日一编里，怀人千载前。
宋-陆游-《新秋以窗里人将老门前树欲秋为韵作小诗》@秋风昨夜来，声满梧桐树。故人渺天末，此夕谁与度？
宋-陆游-《新秋以窗里人将老门前树欲秋为韵作小诗》@少年虽婚宦，淡然本无欲。婆娑三亩园，自叹不啻足。
宋-陆游-《新秋以窗里人将老门前树欲秋为韵作小诗》@无食妨何事，吾儿可散愁。焚香正巾褐，听汝读春秋。
宋-陆游-《新泉绝句二首》@扫石荫双松，岸巾穿万竹。尔来又一奇，岩泉寒可掬。
宋-陆游-《新泉绝句二首》@斟泉可瀹茗，就泉可洗药。楚人曾未知，但谓缨可濯。
宋-陆游-《新蔬》@黄瓜翠苣最相宜，上市登盘四月时。莫拟将军春荠句，两京名价有谁知？
宋-陆游-《新暑书事》@城中五月汗沾衣，吾爱吾庐喜气微。珍簟含风来远饷，轻罗叠雪出鸣机。艾人当户佳时过，筒黍堆盘旧俗非。漫欲题诗还嬾去，老来百事与心违。
宋-陆游-《新岁》@风入鞭梢紧，春从草色深。山坡卧新犊，园木转幽禽。勋业少年梦，关河游子心。尔来都扫尽，浊酒带醅斟。
宋-陆游-《新岁》@改岁锺馗在，依然旧绿襦。老庖供餺飥，跣婢暖屠苏。载糗送穷鬼，扶箕迎紫姑。儿童欺老瞶，明烛聚呼卢。
宋-陆游-《新岁颇健寄青城故人》@骄气年来痛自锄，似能略契度关书。神光出眦夜穿帐，胎发满头晨映梳。吾道元知非土苴，此身那可付丘墟？岷山幸有丹炉在，青壁何时共结庐？
宋-陆游-《新滩舟中作》@江路桃花浪已生，新滩稳过失峥嵘。九年行半九州地，三峡归无三日程。系缆便增筇杖兴，倚窗时听棹歌声。衰迟未觉诗情减，又襞吴牋赋楚城。
宋-陆游-《新堂》@湖上新堂气疏豁，三面岚光翠如泼。都门归来病相属，邻里怪我间何阔。蓴丝作羹饭雕胡，厨人斫鱠艺绝殊。何由唤得左元放，银盘钓出松江鲈？
宋-陆游-《新塘观月》@携酒新塘南，中夜欲忘归。贪看月满湖，不觉露湿衣。天高鹤声厉，风急萤火稀。此夕不一醉，行叹破镜飞。渔家亦喜事，未掩水际扉。皇天有公道，处处皆清晖。
宋-陆游-《新塘夜归》@烟月茫茫十里堤，数声渔唱埭东西。旋烧新兔倾村酒，扶得归来醉似泥。
宋-陆游-《新夏感事》@百花过尽绿阴成，漠漠炉香睡晚晴。病起兼旬疏把酒，山深四月始闻莺。近传下诏通言路，已卜余年见太平。圣主不忘初政美，小儒唯有涕纵横。
宋-陆游-《新燕》@天工不用翦刀催，山杏溪桃次第开。要信今年春事早，社前十日燕新来。
宋-陆游-《新养白鸡毛羽如玉殊可爱》@赤帻峨峨玉羽明，篱间新织竹笼成。老人从此知昏晓，不用元戎报五更。
宋-陆游-《新移竹栽喜於得雨而池中鸂鶒乃以水溢而去戏》@雾雨三日天沉阴，西溪水长二尺深。土濡新竹有生意，池满文禽无住心。竹根苏活赖此雨，禽亦归飞戏烟浦。去留虽异各欣然，抽萌哺子全其天。
宋-陆游-《新制道衣示衣工》@良工刀尺制黄絁，天遣家居乐圣时。著上朱门应不称，裁成乌帽恰相宜。客撑小艇招垂钓，僧扫虚窗约对棋。宝带貂冠虽看好，定知不入野人诗。
宋-陆游-《新制小冠》@浅醉微吟独倚阑，轻云淡月不多寒。悠然顾影成清啸，新制栟榈二寸冠。
宋-陆游-《新制小冠》@栟榈冠子轻宜发，綀布单衣爽辟尘。纵不能诗亦堪画，年余八十水云身。
宋-陆游-《新治火阁》@老子今朝喜有余，房栊新毕得安居。炉红毡暖不出户，木落窗明常读书。浮蚁撇尝人散後，蹲鸱煨熟雪飞初。颓然自适还终日，殊胜隆中卧草庐。
宋-陆游-《新治暖室》@小堂稳暖纸窗明，低幌围炉亦已成。日阅藏经忘岁月，时临阁帖杂真行。诗才退後愁酣战，酒量衰来喜细倾。从此过冬那复事，夜深时听雪来声。
宋-陆游-《新筑山亭戏作》@危槛凌风出半空，怪奇造化欲无功。天垂缭白萦青外，人在纷红骇绿中。日月匆匆双转毂，古今杳杳一飞鸿。酒酣独卧林间石，未许尘寰识此翁。
宋-陆游-《新作柴门戏书》@虽设常关果是麽？开门终日有谁过。从来不省多车辙，此际真宜置爵罗。尚许渔樵时剥啄，偶逢风月亦婆娑。炎炎炙手须臾事，也比柴荆较几何！
宋-陆游-《新作火阁》@旋设篝炉下纸帘，乐哉容膝似陶潜。囊中佩药无时服，架上堆书信手拈。似玉秋菰殊未老，如云宿麦不须占。扫空祠禄吾何欠，陋巷箪瓢易属厌。
宋-陆游-《新作火阁》@山路霜清叶正黄，地炉火暖夜偏长。中安煮药膨脝鼎，傍设安禅曲彔床。木槁不知年自往，云闲已与世相忘。更阑坐稳人声静，时听风帘响暗廊。
宋-陆游-《新作南门》@翦棘移门未费钱，好山无数碧巉然。病夫愦愦真堪笑，反衣狐裘三十年。
宋-陆游-《薪米偶不继戏书》@仕宦不谐农失业，败屋萧萧书数箧。藜羹不糁未足嗟，爨灶无薪扫枯叶。丈夫穷空自其分，饿死吾肩未尝胁。世间大有乞墦人，放翁笑汝骄妻妾。
宋-陆游-《信笔》@吾生本暂寓，无日不可死；区区迟速间，何地著愠喜？朝移一株石，暮引一脉水，是中亦何乐，一笑聊尔耳。
宋-陆游-《信笔》@为善得祸吁可悲，颜回短命伯夷饥。何人长号血续泪？天自无心君自痴。
宋-陆游-《信笔》@有酒或一醉，无酒终日闲。雨足通南涧，木落见西山。饭饱出柴门，本散腰脚顽；偶然遇野人，笑语欲忘还。
宋-陆游-《信笔》@少年醉眼傲王侯，末路悲歌夜饭牛。济世有时生一念，镜中白发劝人休。
宋-陆游-《信笔》@急雨初过景物奇，一天云作细鳞差。画桡弄水三十里，恰是西村烟暝时。
宋-陆游-《信步近村》@端闲何以永今朝，拈得筇枝度野桥。三亩空园喧啄木，十寻高树络凌霄。长饥未必缘诗瘦，多闷惟须赖酒浇。兴尽归来又陈迹，一林风叶暮萧萧。
宋-陆游-《信州东驿晨起》@衣上征尘鬓畔霜，信州古驿憩归装。悲歌未肯弹长铗，?气犹能卧大床。半暗残灯摇北壁，常饥老马卧东厢。邻鸡唱罢衣篝暖，自笑行人日日忙。
宋-陆游-《行东山下至南岩》@穿林了不厌崎岖，邂逅幽怀得少摅。昔媿出山成小草，今知临水羡游鱼。呦呦驯鹿随轻策，决决流泉入野渠。坐觉尘襟真一洗，正如头垢得爬梳。
宋-陆游-《行饭暮归》@蹔置观书不耐闲，飘然梅坞竹篱间。霜风尽脱千林叶，云气平沉一面山。笑唤筇枝扶蹇步，聊凭村酒借朱颜。庙壖墙下归来晚，宿鸟纷纷已渐还。
宋-陆游-《行饭暮归》@宿疾去如扫，出门芒屦轻。菊丛寒蝶闹，枫叶夕阳明。结阵看鸦集，衔衣喜犬迎。踟躇搔白首，诗句入经营。
宋-陆游-《行饭至湖桑堰东小市》@饱食无营是处游，偶然来到埭东头。芒鞋也似双凫快，渔艇真如一叶浮。樵担行歌冲暝色，酒旗遮路卖新篘。任朱二老今安在？叹息黄茅拥故丘。
宋-陆游-《行饭至湖上》@行饭消摇日有常，青鞋又到古祠傍。残芜满路无多绿，落叶投空不待黄。只道诗书能发冢，岂知博簺亦亡羊？此身只合都无事，时向湖桥看戏场。
宋-陆游-《行饭至新塘夜归》@门前徙倚尚余霞，湖上归来月满沙。云湿一声新到雁，林昏数点後栖鸦。凄迷篱落开寒菊，郑重比邻设夜茶。早议挂冠君会否？暮年心念不容差。
宋-陆游-《行歌》@孤村小市负薪歌，造物其如此老何？灵药已能驱疾竖，醇醪不用战悲魔。
宋-陆游-《行过西山至柳姑庙晚归》@倚杖西山麓，褰衣古庙壖。断云依钓浦，细雨压炊烟。废学惭诗退，安贫觉气全。霜天日易晚，钟鼓隔城传。
宋-陆游-《行後园》@霜风吹枯桑，落叶乾有声。陂池日已涸，沙水见底清。人生非金石，岁暮难为情。安得天边鹄，驾之以遐征！
宋-陆游-《行绵州道中》@三年客江硖，万死脱鱼鼋。平地从今始，穷涂敢复论。园畦棋局整，坡垄海涛翻。瘦犊应多恨，泥涂伏短辕。
宋-陆游-《行路难》@平生结交无十人，与君契合怀抱真，春游有时马忘秣，夜话不觉鸡报晨。极知贫贱别离苦，明日有怀就谁语！人无根柢似浮萍，未死相逢在何许？道边日斜泣相持，旗亭取醉不须辞。君贵堂厨万钱食，我劝一杯应不得。
宋-陆游-《行年》@行年过七十，与世两相忘。墨沼龟鱼乐，药园芝术香。吾生一虫臂，世路几羊肠。楮弁新裁就，翛然学道装。
宋-陆游-《行牌头奴寨之间皆建炎末避贼所经也》@今朝霜薄风气和，霁色满野行人多。沙平水浅木叶下，摇楫渡口生微波。建炎避兵奔窜地，谁料白首重经过。四十余年万事改，惟有青嶂高嵯峨。安得西国蒲萄酒，满酌南海鹦鹉螺。侑以吴松长丝之玉鱠，送以邯郸皓齿之清歌。向来丧乱汝所记，大地凛凛忧干戈。偶然不死到老大，为底苦惜朱颜酡？
宋-陆游-《行武担西南村落有感》@骑马悠然欲断魂，春愁满眼与谁论？市朝迁变归芜没，涧谷谽＊互吐吞。一径松楠遥见寺，数家鸡犬自成村。最怜高冢临官道，细细烟莎遍烧痕。
宋-陆游-《行在春晚有怀故隐》@老辱明时乞一官，逢春惆怅独无欢。旧人零落北音少，市肆萧疏民力殚。归计已栽千个竹，残年合挂两梁冠。石帆山路频回首，箭茁蓴丝正满盘。
宋-陆游-《行至严州寿昌县界得请许免入奏仍除外官感恩》@晓传尺一到江村，拜起朝衣渍泪痕。敢恨帝城如日远，喜闻天语似春温。翰林惟奉还山诏，湘水空招去国魂。圣主恩深何力报，时从天末望修门。
宋-陆游-《杏花》@江城开岁风雨频，闭合不出俄经旬；忽逢国艳带卯酒，坐觉天地无余春。芳敷正当晨露重，盛丽欲擅年华新。数株欹斜傍山驿，一簇深浅临烟津。徘徊跋马不忍去，只恐飘堕随车尘。念当载酒醉花下，破晓啼莺先唤人。
宋-陆游-《胸次郁郁偶取枯笔作狂草遂成长句》@酒隐人间六十年，晚途敛版自伤怜。庄周聊寄漆园吏，梅福终为吴市仙。方外酒徒盟尚在，囊中剑术老当传。此心郁屈何由豁，聊遣龙蛇落蜀牋。
宋-陆游-《休日》@赐休暂许养衰残，静院翛然昼掩关。酿酒移花调护闷，弄琴洗砚破除闲。与人多忤谗消骨，报国无功愧满颜。一寸归心向谁说，小屏依约剡中山。
宋-陆游-《休日登花将军庙小楼》@林间缥缈出层楼，栏角苍茫万顷秋。曾是胸中著云梦，不妨此地少迟留。
宋-陆游-《休日登千峰榭遇大风雨气象甚伟》@今日逢休沐，凭高且暂闲。风声初卷野，雨气已吞山。疾病临觞嬾，尘埃得句悭。西征忽在眼，河势抱函关。
宋-陆游-《休日感兴》@宦海风波实饱经，久将人世寄邮亭。家无钗泽穷冯衍，身著襦裙老管宁。药圃按行新蔓绿，书楼徙倚暮山青。偶然得句悲谁属，零落交朋比晓星。
宋-陆游-《休日行郡圃》@南山如黛照朱扉，地接官居到亦稀。寒蝶徘徊掠衰草，孤花闲淡弄斜晖。荒城歌舞难误客，休日文书且解围。犹胜去年穷巷底，卧闻砧杵念秋衣。
宋-陆游-《休日留园中至暮乃归》@尽道官身属太仓，未妨寄傲向林塘。绿波春涨群鱼乐，清露晨流蔓草香。闲试名弓来射圃，醉盘骄马出球场。长城万里知谁许，看镜空悲两鬓霜。
宋-陆游-《休日有感》@少年从宦地，休日喜无涯。坐上强留客，街头旋买花。开轩催汛扫，脱帽共諠哗。村巷朋游绝，逢春祗自嗟。
宋-陆游-《休日与客燕语既去听小儿诵书因复作草数纸》@赐沐家居谢掾曹，暂将萧散慰勤劳。琅琅应节儿书熟，亹亹生风客论高。玉屑名牋来濯锦，风漪奇石出临洮。托盟翰墨吾安敢，挥洒淋漓自足豪。
宋-陆游-《修居室赋诗自警》@荒园二三亩，败屋八九间，初至如逆旅，忽逾四十年。屋日已朽蠹，我老不自还。茅可刈之野，木可伐之山，尚复不能具，日夜忧其颠；况我虚幻身，念念随化迁，齿堕发亦缟，镜中失朱颜，其危甚于屋，何恃能牢坚？丰汝梨与枣，养汝汞与铅，防疾如待敌，爱气如守关，谋于履霜初，惧在横流前，书绅铭席端，虽老尚可全。
宋-陆游-《修路》@雨霪道坏困泥涂，木石纷然赖里闾。但使仅堪行便足，我无长戟与高车。
宋-陆游-《戌兵有新婚之明日遂行者予闻而悲之为作绝句》@送女忽忽不择日，彩绕羊身花照席。暮婚晨别已可悲，犹胜空房未相识。
宋-陆游-《戌兵有新婚之明日遂行者予闻而悲之为作绝句》@夜静孤村闻笛声，溪头月落欲三更。不须吹彻阳关曲，中有征人万里情。
宋-陆游-《虚堂》@暑气虚堂一点无，爽如秋露贮冰壶。沧州未遽浮舴艋，碧井聊听放辘轳。肃肃清风生薤簟。酣酣美梦付纱幮。恼人不奈奴兵辈，环抱文书待日晡。
宋-陆游-《徐稚山给事慶八十乐语口号》@欲知主圣本臣忠，倾尽嘉谟沃舜聰。同载方如周吕尚，安车不数汉申公。日烘盎盎花光暖，燭映鳞鳞酒浪红。白首同朝各强健，莫辞爛醉答春风。
宋-陆游-《叙州》@画船冲雨入戎州，缥缈山横杜若洲。须信时平边堠静，传烽夜夜到西楼。
宋-陆游-《叙州》@文章何罪触雷霆？风雨南溪自醉醒。八十年间遗老尽，坏堂无壁草青青。
宋-陆游-《叙州》@楚柂吴樯又远游，浣花行乐梦西州。千寻铁锁远堪恨，空锁长江不锁愁！
宋-陆游-《畜一鸡报晓声清圆而鸣每晚戏书绝句》@鸡鸣平旦未为迟，恰是山房睡觉时。著屐起寻溪上路，野梅犹有未残枝。
宋-陆游-《学道》@学道知专气，尊生得养形。精神生尺宅，虚白集中扃。出岫孤云静，凌霜老柏青。晨兴取涧水，漱齿读黄庭。
宋-陆游-《学射道中感事》@学射山前宿雨收，篮舆咿轧自生愁。得闲何惜倾家酿，渐老真须秉烛游。道废尚书犹乞米，时来校尉亦封侯。自怜白首能豪在，车辙何因遍九州？
宋-陆游-《学书》@九月十九柿叶红，闭门学书人笑翁。世间谁许一钱直？窗底自用十年功。老蔓缠松饱霜雪，瘦蛟出海拏虚空。即今讥评何足道，後五百年言自公。
宋-陆游-《学易》@卒岁勿多求，壼餐与褐裘。心安由自足，身贵为无求。易化千年鹤，难驯万里鸥。闭门方学易，未暇揖浮丘。
宋-陆游-《学易》@学古忘衰疾，斋心洗昨非。拳拳奉天理，坦坦息心机。改过先幽隐，收功在细微。耄期犹自警，俯仰惜余晖。
宋-陆游-《雪》@一夕山阴道，真成白玉京。衰残失壮观，拥被听窗声。
宋-陆游-《雪》@但苦奇寒恼病翁，岂知上瑞报年丰。一庭不扫待新月，万壑尽平号断鸿。茧纸欲书先研冻，羽觞才举已尊空。若耶溪上梅千树，久我今年系短篷。
宋-陆游-《雪》@平郊漫漫觉天低，况复寒云结惨凄。老子方惊飞蛱蝶，群儿已说聚狻猊。中宵鸢堕频摧木，彻旦鸡瘖重压栖。只待新晴梅坞去，青鞋未怯踏春泥。
宋-陆游-《雪》@瘴疠家家一洗无，更欣余润沃焦枯。花壼夜冻先除水，衣焙朝寒久覆炉。松顶积高时自堕，竹枝压重欲相扶。云开正值春风早，却看晴光满九衢。
宋-陆游-《雪歌》@黑云黯黯如翻鸦，急霰飒飒疑投沙。初闻万窍号地籁，已见六出飞天花。宁论异事吠群犬，且喜和气连千家。穿帘投隙矜妩媚，平坑塞谷迷谽?。遥遥林塔出玉笋，渺渺江路蟠修蛇。扣门方拟贳邻酒，篝火更欲寻僧茶。悬知朝士集阙角，靴声入贺趋正衙。吾衰久矣尚何说，所幸一稔均幽遐。
宋-陆游-《雪後》@雨解平檐雪，风收际海云。根苏萱出土，冰断水生纹。游舫家家葺，行歌巷巷闻。太平元有象，端为谢东君。
宋-陆游-《雪後》@雪消已断虚檐溜，日暖初催百草生。射的山前春水绿，笙歌又满会稽城。
宋-陆游-《雪後》@雪後晴初快，春前日渐长。菊根萌已动，梅藟意先香。禽语惊幽枕，冰消涨野塘。衰残难出户，不是嬾衣裳。
宋-陆游-《雪後》@冰开地沮洳，云破日曈曨。鸿入青冥际，草生残烧中。方欣毕公税，已复始农功。稻垄牛行处，泥翻夕照红。
宋-陆游-《雪後出游戏作》@小巘平冈雪陆离，幽人又赋探春诗。典琴沽酒元非俗，著屐观碑又一奇。大度乾坤容落托，多情风月笑衰迟。吾生也似梅花淡，燕未归来蝶不知。
宋-陆游-《雪後龟堂独坐》@丈夫自重如拱璧。安用人看一钱直。箪食豆羹不虚受，富贵那可从人得。读书万卷行媿心，幽有鬼神为君惜。龟堂乐处谁得知？红日满窗听雪滴。
宋-陆游-《雪後龟堂独坐》@两手龟坼愁出袖，闭户垂帷坐清昼。朝阳破云雪渐消，点滴无穷听檐溜。士生百行虽相补，第一要能安饭糗。诗书幸可教儿童，勿使後人怜晚谬。
宋-陆游-《雪後龟堂独坐》@牙齿欲落何足惜，烂鬻藜羹自堪食。屋穿不害气吐虹，客至从惊瘦如腊。天公镌汝亦已至，春风裂面雪三尺。浊醪倾罢仰屋歌，尚友孙伴与徐积。
宋-陆游-《雪後龟堂独坐》@闭门屋漏不可居，出门雪泥深尺余。兴阑已回剡溪棹，路滑罢借东家驴。竹窗兀兀无与语，浇愁赖有酒一壶。眼花耳热睡至夜，吹火起读残编书。
宋-陆游-《雪後寒甚》@日破重云出，春从浅步来。未融楼北雪，先绽水南梅。屏护清吟砚，缸鸣乍熟醅。平生羡李愬，入蔡夜衔枚。
宋-陆游-《雪後煎茶》@雪液清甘涨井泉，自携茶灶就烹煎。一毫无复关心事，不枉人间住百年。
宋-陆游-《雪後苦寒行饶抚道中有感》@残雪暮还结，朔风晴更寒。重裘犹粟肤，连酌无驿颜。指直不可握，终日缩袖间。十年走万里，何适不艰难。附火财须臾，揽辔复慨叹。恨不以此劳，为国戍玉关。
宋-陆游-《雪後寻梅偶得绝句十首》@雪晴萧散曳筇枝，小坞寻梅正及时。临水登山一年恨，十分说似要渠知。
宋-陆游-《雪後寻梅偶得绝句十首》@青帝宫中第一妃，宝香熏彻素绡衣。定知谪堕不容久，万斛玉尘来聘归。
宋-陆游-《雪後寻梅偶得绝句十首》@银烛檀槽醉海棠，老来非复锦城狂。疏梅对影太清淡，为拂焦桐弹履霜。
宋-陆游-《雪後寻梅偶得绝句十首》@雪里芬芳亦偶然，世人便谓占春前。饱知桃李俗到骨，何至与渠争著鞭。
宋-陆游-《雪後寻梅偶得绝句十首》@双鹊飞来噪午晴，一枝梅影向窗横。幽人宿醉闲欹枕，不待闻香已解酲。
宋-陆游-《雪後寻梅偶得绝句十首》@竹篱曲曲水边村，月澹霜清欲断魂。商略前身是飞燕，玉肌无粟立黄昏。
宋-陆游-《雪後寻梅偶得绝句十首》@相逢未易可疏亲，不是登墙宋玉邻。林下风标许谁比，直须江左谢夫人。
宋-陆游-《雪後寻梅偶得绝句十首》@春近山中日渐长，重重云崦閟幽香。神仙不饮尘凡酒，素面看人醉後狂。
宋-陆游-《雪後寻梅偶得绝句十首》@蕊殿仙姝下界游，偶来税驾剡溪头。君看月里横枝影，尽是苍龙与翠＊。
宋-陆游-《雪後寻梅偶得绝句十首》@清霜夜夜奈寒何，赖是知心有素娥。枉道疏枝不禁笑，主人欢意自无多。
宋-陆游-《雪霁》@米尽囊空莫问渠，天公自解养迂疏。雪泥壅路断来客，朝日满窗宜读书。渐暖横林闻语鸟，乍晴幽圃富嘉蔬。东家小蹇那须借，早晚吾儿送鹿车。
宋-陆游-《雪霁归湖上过千秋观少留》@纵辔不嫌远，逢山犹一登。夕阳陂渺渺，残雪塔层层。折竹横遮道，饥乌下啄冰。欲归还小驻，倚杖对崚嶒。
宋-陆游-《雪晴》@腊尽春生白帝城，俸钱虽薄胜躬耕。眼前但恨亲朋少，身外元知得丧轻。日映满窗松竹影，雪消并舍鸟乌声。老来莫道风情减，忆向烟芜信马行。
宋-陆游-《雪晴步至舍傍》@雪消还似雨，冰释旋成泥。视菜荒陂北，寻梅小坞西。墙阴新犊卧，庭际午鸡啼。幽兴殊无极，归来日已低。
宋-陆游-《雪晴行益昌道中颇有春意》@杜陵雁下岁将残，疋马西游雪拥关。憔悴敢忘双阙路，淹迟遍看两川山。春回柳眼梅须里，愁在鞭丝帽影间。安得黄金成大药，为人千载驻颓颜。
宋-陆游-《雪晴欲出而路泞未通戏作》@欲觅溪头路，春泥不可行。归来小窗下，袖手看新晴。
宋-陆游-《雪晴欲出而路泞未通戏作》@雪消重作雨，冰释又成泥。已败筇枝兴，高眠听午鸡。
宋-陆游-《雪晴至後园》@病扶藤杖觅残梅，牢落情怀怕酒杯。约束园丁勤洒扫，迎年作意待春来。
宋-陆游-《雪晴至後园》@宝马东风拥犊车，碧鸡坊里擅豪华。南来强作寻春梦，何处如今更有花。
宋-陆游-《雪山》@雪崦梅村一径斜，茆檐烟火两三家。眼明见此幽栖地，却恨吾庐已太奢。
宋-陆游-《雪夕》@目视左（左目右荒）（左目右荒）耳聋，吾衰略与昔人同。移灯自看伶竮影，取酒时浇礧磈胸。东郭稍能师顺子，北山未敢笑愚公。空村雪虐风饕夜，袖手悠然政策功。
宋-陆游-《雪夜》@雪声如飞沙，风声如翻涛，三更天地闇，雪急风愈豪。颇疑虚空中，鬼神战方鏖，胜负要一决，利兵未肯櫜。我如堕重围，百计无由逃。僵缩不能寐，起坐拥故袍。自叹老益贫，庭草常不薅；惟酒不惮费，贷券如山高。园蔬甘且柔，味不减豚羔。醉此风雪夕，聊忍抱瓮劳。
宋-陆游-《雪夜》@雪屋透窗明，风帘撮夜声。披衣拥炉坐，忘却在都城。
宋-陆游-《雪夜》@病卧湖边五亩园，雪风一夜坼芦藩。燎炉薪炭衣篝暖，围坐儿孙笑语温。菜乞邻家作菹美，酒赊近市带醅浑。平居自是无来客，明日冲泥谁叩门！
宋-陆游-《雪夜》@荒郊贸贸行，断垄俋俋耕。常情所藉躏，岂复怀不平。归来卧破屋，中惟一床横。且烧生柴火，静听湿雪声。
宋-陆游-《雪夜》@书卷纷纷杂药囊，拥衾时炷海南香。衰迟自笑壮心在，喜听北风吹雪床。
宋-陆游-《雪夜》@村路雪泥人断行，佛灯一点绛纱明。山前栖鹘归何晚，磔磔风传劲翮声。
宋-陆游-《雪夜》@今年春苦寒，风雪塞户牖。况我穷阎士，裤敝衣见肘。正须小忍之，此事岂得久。努力办一壶，西村看花柳。
宋-陆游-《雪夜》@瓦疏雪堕檐，窗破风吹烛。短裘不及骭，手脚尽皲瘃。犹胜南邻叟，一褐竟未赎。薄酒城中来，清夜聊相属。
宋-陆游-《雪夜感旧》@江月亭前桦烛香，龙门阁上驮声长。乱山古驿经三折，小市孤城宿两当。晚岁犹思事鞍马，当时那信老耕桑？绿沉金锁俱尘委，雪洒寒灯泪数行。
宋-陆游-《雪夜小酌》@黄昏云齐雪意熟，二更雪急声簌簌。地炉对火得奇温，兔醢鱼鱐穷旨蓄。引杯且作槁面红，脱帽不管衰鬓秃。浩歌三终徐自和，藏书万卷方尽读。从来本不择死生，况复区区论祸福。雪晴著屐可登山，与子一放千里目。
宋-陆游-《雪夜有感》@狂胆轮囷欲满躯，面麾谁悯滞江湖？青衫曾奏三千牍，白首犹思丈二殳。龙虎翔空瞻王气，犬羊度漠避天诛。何时冒雪趋行殿，香案前头进阵图？
宋-陆游-《雪夜作》@雪重从压竹，竹折有奇声；雪深亦莫扫，小窗终夜明。我老尚耐冷，开卷对短檠。龙茶与羔酒，得失不足评。但思被重铠，夜入蔡州城。君勿轻臞儒，有志事竟成。
宋-陆游-《雪意》@风吼江郊雪意浓，云如雨阵决雌雄。山寒酒过平时量，窗黑书亏半日功。闲话更端茶灶熟，清诗分韵地炉红。不须遽觅华胥路，更俟天花落坐中。
宋-陆游-《雪意复作》@前日作雪风败之，今日浓雪雪复作。一寒未暇自为计，宿麦悬知天已诺。灞桥策驴愁露手，新丰买酒聊软脚。胸中正著九云梦，廊庙何加一丘壑？上书陈事固可笑，服药求仙亦成错。不如醉踏一剑腾风云，跨海东谒青童君。
宋-陆游-《雪中》@春昼雪如簁，清羸病起时。迹深惊虎过，烟绝闵僧饥。地冻萱芽短，林寒鸟哢迟。西窗斜日晚，呵手歛残棋。
宋-陆游-《雪中》@忽忽悲穷处，悠悠感岁华。暮云如泼墨，春雪不成花。眼涩灯生晕，诗成字半斜。残尊已倾尽，试起问东家。
宋-陆游-《雪中登云泉上方》@滃滃云堆上，茫茫雪海中。煎茶夸坐客，打竹课蛮童。冰谷鸣饥鹤，烟汀立断鸿。归来更堪喜，葑火满炉红。
宋-陆游-《雪中独酌》@金尊玉瀣有何好？不堪生世忽忽老。朱颜忽已谢晨镜，白骨行看闭秋草。骇浪嵯峨风作之，蛟龙血人以为嬉；畏涂寄命三十载，赖有痛饮纾吾悲。莫惊醉眼炯如电，假钺犹堪行督战；指麾突骑取辽阳，雪洒辕门夜传箭。
宋-陆游-《雪中忽起从戎之兴戏作》@狐裘卧载锦驼车，酒醒冰髭结乱珠；三尺马鞭装白玉，雪中画字草军书。
宋-陆游-《雪中忽起从戎之兴戏作》@铁马渡河风破肉，云梯攻垒雪平壕。兽奔鸟散何劳逐，直斩单于衅宝刀。
宋-陆游-《雪中忽起从戎之兴戏作》@十万貔貅出羽林，横空杀气结层阴。桑乾沙土初飞雪，未到幽州一丈深。
宋-陆游-《雪中忽起从戎之兴戏作》@群胡束手仗天亡，弃甲纵横满战场。雪上急追奔马迹，官军夜半入辽阳。
宋-陆游-《雪中怀成都》@忆在西州遇雪时，绣筵处处百花围。乌丝阑展新诗就，油壁车迎小猎归。感事镜鸾悲独舞，寄书筝雁恨慵飞。愁多自是难成醉，不为天寒酒力微。
宋-陆游-《雪中卧病在告戏作》@面裂愁出门，指直但藏袖，谁云三峡热，有此凛冽候。殷勤愧雪片，飞舞为我寿。方惊四山积，已见万瓦覆，岂惟寒到骨，遂觉疾在腠。地炉炽薪炭，噤坐连昏昼。梅花真强项，不肯落春後。俗人爱桃李，苦道太疏瘦。清芬终见赏，此事非速售。已矣吾何言，高枕听檐溜。
宋-陆游-《雪中寻梅》@莫遣扁舟兴尽回，正须冲雪看江梅。楚人原未知真色，施粉何曾太白来！
宋-陆游-《雪中寻梅》@幽香淡淡影疏疏，雪虐风饕亦自如。正是花中巢许辈，人间富贵不关渠。
宋-陆游-《雪中至近村》@荒山风雪岁将残，贷粟迢迢犯苦寒。急燎征裘憩牛屋，旋沽村酒挂驴鞍。清贫彻骨初无憾，老健逢人强自宽。深夜还家未能睡，解囊吹火取诗看。
宋-陆游-《雪中作》@鬓毛无奈岁华催，一笑登临亦乐哉！平地忽成三尺雪，遶湖何啻万株梅。雪山叠叠朝凭阁，帘幙沉沉夜举杯。节物鼎来方自此，酥花彩胜待春回。
宋-陆游-《雪中作》@黑风卷地连三日，密雪穿帘又一回。衰病不禁天色恶，笑谈谁共酒尊开？忍寒瘦马嘶空枥，觅食饥鸦啄废台。笑遣蛮童撼园竹，辍羹分火待归来。
宋-陆游-《雪中作》@竹折松僵鸟雀愁，闭门我亦拥貂裘。已忘作赋游梁苑，但忆衔枚入蔡州。属国餐毡真强项，翰林煮茗自风流。明朝日暖君须记，更看青鸳玉半沟。
宋-陆游-《雪作》@今年冬暖异常时，造物收功乃尔奇。平野忽看吹雪片，清池俄复结冰澌。飞蝗扫地无遗种，瑞麦连云有两岐。想见市楼增酒价，深居袖手叹吾衰。
宋-陆游-《熏蚊效宛陵先生体》@泽国故多蚊，乘夜吁可怪。举扇不能却，燔艾取一快。不如小忍之，驱逐吾已隘。宁闻大度士，变色为蜂虿？
宋-陆游-《旬日公事颇简喜而有赋》@社近楼台昼已长，丰年颇减簿书忙。雨催树绿吹箫陌，日射尘红击鞠场。农事渐兴初浸种，吏衙早退独焚香。晚来别有欢然处，检教儿书又一箱。
宋-陆游-《荀秀才送蜡梅十枝奇甚为赋此诗》@与梅同谱又同时，我为评香似更奇。痛饮便判千日醉，清狂顿减十年衰。色疑初割蜂脾蜜，影欲平欺鹤膝枝。插向宝壶犹未称，合将金屋贮幽姿。
宋-陆游-《丫头岩见周洪道以进士入都日题字》@乌巾白紵蹋京尘，瑶树琼林照路人。西省归来名盖代，两行墨危尚如新。
宋-陆游-《迓客至大浪滩上》@小垄瓜蔓绿，短篱梅子黄。晓风掠水来，吹我醉面凉。平生萧散意，未觉将迎忙。溪山供一笑，客主可相忘。宁当倒手版，聊复据胡床。太平岂无象，麦饭家家香。我归亦何有，养气犹轩昂。那因五斗陈，坐变百链刚。
宋-陆游-《迓使客出郊夜归过市楼》@山川惨澹作秋霖，云物徘徊结夕阴。手版向人惭老大，肩舆出郭当登临。二年雪濑饶羁思，万里冰河歇壮心。却羡喧呼楼上客，隔帘红烛醉更深。
宋-陆游-《迓益帅马上作》@马上遥看江上山，白云红树画图间。经年簿领无休日，却向忙中得少闲。
宋-陆游-《砑蠡》@古者贝为货，庶物赖以通；後世贵铜臭，退处书几中。楮生借光辉，文字传亡穷。言利古所羞，孰谓汝不逢？
宋-陆游-《烟波即事》@短发垂肩不裹巾，世人谁识此翁真？阻风江浦诗成束，卖药山城醉过春。
宋-陆游-《烟波即事》@烟波深处卧孤篷，宿酒醒时闻断鸿。最是平生会心事，芦花千顷月明中。
宋-陆游-《烟波即事》@家浮野艇无常处，身是闲人不属官。但有浊醪吾事足，浮名不作一钱看。
宋-陆游-《烟波即事》@落雁沙边艇子斜，分明清梦上三巴。眼明一点炊烟起，不是渔家即酒家。
宋-陆游-《烟波即事》@雕胡炊饭芰荷衣，水退浮萍尚半扉。莫为风波羡平地，人间处处是危机。
宋-陆游-《烟波即事》@梦笔桥边听午钟，无穷烟水似吴松。前年送客曾来此，惟有山僧认得侬。
宋-陆游-《烟波即事》@浪迹人间数十年，年年散发醉江天。岳阳楼上留三日，聊与潇湘结後缘。
宋-陆游-《烟波即事》@烟水苍茫绝四邻，幽栖无地著纤尘。萧条鸡犬枫林下，似是无怀太古民。
宋-陆游-《烟波即事》@归老何须乞镜湖，秋来日日饱蓴鲈。正令霖雨称贤佐，未及烟波号钓徒。
宋-陆游-《烟波即事》@父子团栾到死时，渔家可乐更何疑。高文大策人皆有，且听烟波十绝诗。
宋-陆游-《焉耆行》@焉耆山头暮烟紫，牛羊声断行人止；平沙风急卷寒蓬，天似穹庐月如水。大胡太息小胡悲，投鞍欲眠且复起。汉家诏用李轻车，万丈战云来压垒。
宋-陆游-《焉耆行》@焉耆山下春雪晴，莽莽惟有蒺藜生。射麋食肉饮其血，五榖自古惟闻名。樵苏切莫近亭障，将军卧护真长城。十年牛马向南睡，知是中原今太平。
宋-陆游-《延和殿退朝口号》@雨余未肯放朝暾，穿仗恭承圣主恩。清跸传声徐御殿，紫衣引拜许龙门。徘徊漫结尧阶恋，零落难招楚泽魂。归去犹堪夸里巷，桐江新赐两朱轓。
宋-陆游-《延和殿退朝口号》@十年短棹乐沧波，强著朝衫弃钓蓑。才薄何堪试冯翊，恩深犹许对延和。空墙烟柳遥迎马，辇路春泥欲溅靴。莫恨此身衰病去，同时朝士久无多。
宋-陆游-《严君平卜台》@先生久已蜕氛埃，道上犹传旧卜台。乞得寒泉濯肝肺，真成万里不虚来。
宋-陆游-《严州大阅》@铁骑森森帕首红，角声旗影夕阳中。虽惭江左繁雄郡，且看人间矍铄翁。清渭十年真昨梦，玉关万里又秋风。凭鞍撩动功名意，未恨猿惊蕙帐空。
宋-陆游-《严州多菊然率过重阳方开或举东坡先生菊花开》@无人唤醒赋归翁，满把清香谁与同？但办对花频举酒，莫横重九在胸中。
宋-陆游-《言怀》@莫笑生涯似断蓬，向来诸侠避豪雄。报仇使气风尘里，吹竹弹丝锦绣中。乐事眼看成昨梦，倦游心伏作衰翁。论交尚喜筇枝在，白鹿泉边溯晚风。
宋-陆游-《言怀》@兰碎作香尘，竹裂成直纹，炎火炽昆冈，美玉不受焚。孤生抱寸志，流离敢忘君。酿桂餐菊英，洁斋三沐熏，孰云九关远，精意当彻闻。捐躯诚有地，贾勇先三军。不然齎恨死，犹冀扬清芬。愿乞一棺地，葬近要离坟。
宋-陆游-《偃松》@巨松偃青盖，阅世岿独存。颇疑古仙翁，藏丹在其根。或是结灵药，百尺有伏鼋。终随风雨化，不死何足言！
宋-陆游-《掩扉》@久卧空山独掩扉，迂疏不恨世相违。新霜巷陌鸟乌乐，小雨园畦菘芥肥。骥病极知当伏枥，鸥闲谁与共忘机？一编蠹简从吾好，又见西窗挂夕晖。
宋-陆游-《掩户》@蔗浆那解破余酲，一读南华眼自明。香缕映窗凝不散，墨丸入砚细无声。太山蚁垤初何有，佛国魔宫本亦平。此段光明谁障得？旷怀还与老书生。
宋-陆游-《掩卷有感》@少年虽读书，每恨性疏嬾；中年颇自励，已叹岁月短。学不到圣贤，此意终未满。甑空不忧饥，衣垢不思浣。区区管晏事，端可付一莞。羸然八十翁，风雪卧空馆。
宋-陆游-《掩门》@身瘦不胜笏，官闲常掩门。汉廷虽好老，楚泽未招魂。砚润蟾疏滴，香残鸭尚温。个中殊会意，恨欠阿戎言。
宋-陆游-《掩门》@簌簌落高槐，阴阴长绿苔。只言门昼掩，不道客谁来。足痹思寻壑，愁生久拨醅。吾儿能问事，梨栗且炮煨。
宋-陆游-《掩门》@举手可及屋，积书高拄颐。忽闻疏雨滴，怳记故山时。点染聊成字，呻吟仅似诗。不关才思尽，碌碌本亡奇。
宋-陆游-《掩门》@寡求忘市远，易足任囊空。院吏催呈史，家僮笑忍穷。鬓毛惊尽白，仓粟饫陈红。赖有三峨梦，时时到枕中。
宋-陆游-《厌事》@厌事便微疾，贪眠幸早寒。人虽笑疏嬾，天实闵衰残。韦布何曾贱，茆茨本自宽。黄花插乌帽，一醉有余欢。
宋-陆游-《砚湖并引》@群山环一湖，湖水绿溶漾，微风掠窗过，亦解生细浪，余流浸翠麓，倒影写青嶂，自然出天工，岂复烦巧匠。病夫屏杯酌，不遣运酒舫；时时挹清泚，笔墨助豪宕。帖成龙蛇走，诗出雷雨壮。从今几砚旁，一扫蟾蜍样。
宋-陆游-《宴西楼》@西楼遗迹尚豪雄，锦绣笙箫在半空。万里因循成久客，一年容易又秋风。烛光低映珠螮廲，酒晕徐添玉颊红。归路迎凉更堪爱，廲诃池上月方中。
宋-陆游-《宴坐》@身寄穷山里，心安一事无。新传小止观，渐解半跏趺。急雪鸣窗纸，孤灯耿地炉。老来元少睡，且复兀枯株。
宋-陆游-《宴坐》@鼓乐弦歌万二千，天魔剩欲破幽禅。道人袖手心如水，一点纱灯夜悄然。
宋-陆游-《宴坐》@气住即存神，心安自保身。谁欤二竖子，卓尔一真人。气泝如潮上，津流若酒醇。幽居幸无事，莫玩物华新。
宋-陆游-《宴坐》@周流惟一气，天地与人同。天道故不息，人为斯有穷。蛟龙上云雨，鱼鸟困池笼。宴坐观兹理，吾其若发蒙。
宋-陆游-《宴坐自午至暮》@身外寥寥扫怨恩，胸中浩浩纳乾坤。饱经世事常高枕，惯见人情不署门。孤日夜分生海底，百川秋涨泝河源。珥貂碧落从来事，东访蓬莱不足言。
宋-陆游-《雁翅夹口小酌》@墟烟淡将散，江雨细欲无。回风吹衣襟，晴光满菰蒲。隐几乐此时，清和如夏初。犬吠船丁归，小市得美蔬。欢言酌清醥，侑以案上书。虽云泊江渚，何异归林庐。
宋-陆游-《燕》@春昼花明映柳纤，燕归胜事始能兼。争梁谇语惊幽梦，掠地斜飞避画帘。雏食得虫应自喜，巢泥经雨更频添。去来要是知时节，常怪人嘲作附炎。
宋-陆游-《燕》@初见梁间牖户新，衔泥已复哺雏频。只愁去远归来晚，不怕飞低打著人。
宋-陆游-《燕堂春夜》@南楼紞紞下疏更，一点纱笼满院明。映月疏梅入帘影，读书樨子隔窗声。呻吟药裹身宁久？汛扫胡尘意未平。草檄北征今二纪，山城仍是老书生。
宋-陆游-《燕堂东偏一室颇深暖尽日率困於吏牍比夜乃得》@衮衮流年往，匆匆短景过。帘深上灯早，地窄贮香多。书尽还重读，诗成更自哦。向令无此处，将奈旅愁何！
宋-陆游-《燕堂东偏一室颇深暖尽日率困於吏牍比夜乃得》@赋性无他好，开编喜欲迷。冬冬传夜漏，喔喔待晨鸡。油减玉虫暗，灰深红兽低。悠然抚书叹，无术济黔黎！
宋-陆游-《燕堂东偏一室颇深暖尽日率困於吏牍比夜乃得》@永夜东斋里，人声静不哗。衣篝起香穗，书几落灯花。炉暖听寒雨，窗明送晓鸦。文章空自苦，白首不名家。
宋-陆游-《燕堂独坐意象殊愦愦起登子城作此诗》@睡魔困衰翁，白日坐兀兀；忽然振衣起，目了尚如鹘。凭高望中原，佳气未消歇，逆贼稽大刑，痛愤深至骨。新霜下昌陵，草有胡马齕，羽林百万士，何日闻北伐？贱臣官有守，不敢叫行阙。梦中涉黄河，太行高硉矹。天河未洗兵，封豕食上国，坐令河洛间，百郡暗荆棘。夷吾非王佐，尚足救左衽。中原消息断，吾辈何安寝？世俗苦龌龊，谁与共此功；安知无奇士，悲歌燕市中！
宋-陆游-《燕坐》@赫日曈曈涌海门，黄流混混泝河源。功成一日书仙籍，链骨成金不足言。
宋-陆游-《杨庭秀寄南海集》@俗子与人隔尘劫，何啻相逢风马牛。夜读杨卿南海句，始知天下有高流。
宋-陆游-《杨庭秀寄南海集》@飞卿数阕峤南曲，不许刘郎夸竹枝。四百年来无复继，如今始有此翁诗。
宋-陆游-《仰首座求钝庵诗》@钝庵来问钝何如，真个能参钝也无？掘井及泉那用巧，磨砖作镜未为愚。先师钵袋当传後，上座蒲团莫负渠。我亦年来念休歇，约君同作钝工夫。
宋-陆游-《养疾》@齿耄婴新疾，才衰减旧名。短邸扶蹇步，小院惬幽情。卜叟言灾退，医翁贺脉平。饭香炊罢亚，羹美馣芜菁。菊颖寒犹小，枫林晓渐赬。清诗披客贽，佳著指僧枰。家塾灯前课，村陂雨外耕。从今尚何事，赖此遣浮生。
宋-陆游-《养气》@学道先养气，吾闻三住章。屏除金鼎药，糠秕玉函方。凛凛春冰履，兢兢拱璧藏。高谈忘力守，此病最膏肓。
宋-陆游-《养气》@养气安心不计年，未尝一念住愁边。才疏屡扫朝中迹，命薄翻成世外缘。耐老尚能消劫石，放狂聊复醉江天。饱知句曲罗浮路，不访初平即稚川。
宋-陆游-《养生》@禀赋本不强，四十已遽衰，药裹不离手，对酒盘无梨。岂料今八十，白间犹黑丝，咀嚼虽小艰，幸未如牛?。昔虽学养生，所遇少硕师，金丹既茫昧，鸾鹤安可期？惟有庖丁篇，可信端不疑。爱身过拱璧，奉以无缺亏。孽不患天作，戚惟忧自诒。挛躄岂不苦，害犹在四支；二竖伏膏肓，良医所不治。衣巾视寒燠，饮食节饱饥，虎兕虽在傍，牙爪何由施？老人不妄语，聊赋养生诗。
宋-陆游-《养生》@武丁命傅说，治国如和羹；天亦命放翁，用此以养生。抑过补不足，辅相其适平。千岁汝自有，不必师广成。
宋-陆游-《养生》@衰病犹弱国，地与齐楚邻，朝忧羽书来，暮畏戎车尘，奔命不敢辞，所惧残吾民。羸老正类此，日夜忧其身，起居食饮间，恐惧自贵珍，一念少放逸，祸败生逡巡。所以古达者，训戒常谆谆。不死正尔得，成真非有神。
宋-陆游-《养生》@受廛故里老为氓，三十余年学养生。倩盼作妖狐未惨，肥甘藏毒酖犹轻。忠言何啻千金药，赤口能烧万里城。陋巷藜羹心自乐，旁观虚说傲公卿。
宋-陆游-《养生》@西游曾受养生书，晚爱烟波结草庐。两眦神光穿夜户，一头胎发入晨梳。邀云作伴远忘返，与鹤分窠宽有余。占尽世间闲事业，任渠千载笑迂疏。
宋-陆游-《姚将军靖康初以战败亡命建炎中下诏求之不可》@造物困豪杰，意将使有为。功名未足言，或作出世资。姚公勇冠军，百战起西陲。天方覆中原，殆非一木支。脱身五十年，世人识公谁？但惊山泽间，有此熊豹姿。我亦志方外，白头未逢师。年来幸废放，傥遂与世辞。从公游五岳，稽首餐灵芝，金骨换绿髓，欻然松杪飞。
宋-陆游-《摇落吟》@素秋欲尽风雨恶，千林如扫俱摇落。年运而往秋复冬，念念元知已非昨。痴人顾欲吝此生，放翁悯汝笑绝缨。发毛爪齿俱外物，天地大化终无情。我贫无以遗儿子，惟有一言持付尔：仕宦要能当百挫，为农饥死无游惰。
宋-陆游-《遥夜》@遥夜凛高秋，萧条念褐裘。烟江新雁下，竹坞暗萤流。旧友嗟谁在，初心恐不酬。一尊桑落酒，聊得洗吾愁。
宋-陆游-《药圃》@少年读尔雅，亦喜骚人语。幸兹身少闲，治地开药圃。破荒斸瓦砾，引水灌膏乳。玉芝移石帆，金星取天姥。申椒蘼芜辈，一一粲可数。次第雨苗滋，参差风叶举。山僧与野老，言议各有取。瓜香躬采曝，泉洁谨炊鬻。老夫病若失，稚子喜欲舞。余年有几何？长鑱真托汝。
宋-陆游-《野步》@蝶舞蔬畦晚，鸠鸣麦野晴。就阴时小息，寻径复微行。村妇窥篱看，山翁拂席迎。市朝那有此，一笑慰余生。
宋-陆游-《野步》@场圃农功毕，村邻醉叟多。野风吹惨澹，海气起嵯峨。妇女窥篱看，儿童拾穗歌。身闲不自乐，如此暮年何！
宋-陆游-《野步》@漠漠秋园暮景孤，纶巾羽服从奚奴。风流画手无摩诘，写作龙山野步图。
宋-陆游-《野步》@堤上淡黄柳，水中花白鹅。诗情随处有，此地得偏多。
宋-陆游-《野步》@水生已抹堤，草长复侵路。小蝶仍可怜，欲下却飞去。
宋-陆游-《野步书触目》@村落初过雨，园林殊未霜。幽花杂红碧，野橘半青黄。飞鹭横秋浦，啼鸦满夕阳。最怜山脚水，撩乱入陂塘。
宋-陆游-《野步晚归》@江村十日喜霜晴，草死泥乾拄杖轻。沟港浅来无鹭下，郊原暖处有牛耕。奔驰久厌儿童戏，沦落偏知世俗情。欲向书窗了残课，归来犹占夕阳明。
宋-陆游-《野步至村舍暮归》@草径盘纡入废园，涨余野水有残痕。新蒲漫漫藏孤艇，茂树阴阴失近村。拄杖敲门求小憩，老盆盛酒泻微浑。兴阑却觅桥边路，数点归鸦已带昏。
宋-陆游-《野步至近村》@耳目康宁手足轻，村墟草市遍经行。孝经章里观初学，麦饭香中喜太平。妇女相呼同夜绩，比邻竭作事春耕。勿言野饁无盐酪，笋蕨何妨淡煮羹。
宋-陆游-《野步至近村》@随意出柴荆，清寒作晚晴。风吹雁北乡，云带月东行。童稚争追逐，渔樵习送迎。白头宁复仕，惟此饯余生。
宋-陆游-《野步至青羊宫偶怀前年尝剧饮于此》@锦官门外曳枯筇，此地天教著放翁。万事元无工拙处，一官已付有无中。拏云柏树瘦蛟立，绕郭江流清镜空。欲把酒杯终觉嬾，缓歌会醉落花风。
宋-陆游-《野渡用前韵》@十里平沙到渡头，溪山合向画图收。老僧赴供袈黎古，醉叟行歌罢亚秋。断岸烟迷耕处草，孤村雨送钓时舟。龙泉不斸元无恨，莫放神光上斗牛。
宋-陆游-《野饭》@薏实炊明珠，苦笋馔白玉。轮囷斸区芋，芳辛采山蔌。山深少盐酪，淡薄至味足。往往八十翁，登山逐奔鹿。可怜城南杜，零落依涧曲。面余作诗瘦，趋拜尚不俗。病夫益倦游，颇愿老穷谷。是家吾所慕，食菜如食肉。时能唤邻里，小瓮酒新漉。何必怀故乡，下箸厌雁鹜。
宋-陆游-《野饭》@六十日白可续饭，三千年清何与人？堪笑此翁顽似铁，还山又食一番新。
宋-陆游-《野馈》@经年仓粟厌陈陈，天遣香粳馈野人。黄耳蕈生斋钵富，白头韭出客盘新。此生不复营三釜，一饱何曾羡八珍。尚媿古来高士在，杯羹无糁甑生尘。
宋-陆游-《野人舍小饮》@梅市波光远，柯桥柳色新。百年情分熟，数酌笑言亲。沙上人争渡，街头妇卖薪。冬冬隔林鼓，岁暮赛江神。
宋-陆游-《野寺》@闲行入野寺，僧饭鼓其镗。惨惨风剺面，晖晖日满廊。去来元自在，宾主两相忘。却下山坡路，樵歌出陇长。
宋-陆游-《野寺》@僧壁题名半阙讹，重来叹息屡摩挲。林蝉欲断暮复急，竹露如倾秋更多。半俸渐偿赊酒券，故衫已换钓鱼蓑。西窗一看枯棋罢，归去还忧烂斧柯。
宋-陆游-《野堂》@野堂萧飒雪侵冠，历尽人间行路难。病马不收烟草暝，孤桐半落井床寒。长瓶浊酒犹堪醉，败箧残编更细看。此兴不随年共老，未容城角动忧端。
宋-陆游-《野堂》@姓名无复世人闻，静处何妨独策勋。久矣不堪东阁客，归哉无媿北山文。横林霜近有丹叶，平野雨余多断云。更喜鸬鹚来渐熟，一溪烟水与中分。
宋-陆游-《野堂》@野堂地僻无车马，草径柴门昼亦扃。栗里虽贫储旧粟，玉川终老抱遗经。病身凛凛残秋叶，故友寥寥欲旦星。赖有吾儿堪暖眼，夜阑常共一灯青。
宋-陆游-《野堂》@鼓缶酣歌乐太平，野堂窗户极疏明。弃官正为愚无用，谢客新缘病有名。闲入乡人赛神社，时从长者放鱼行。驩然更有关心处，打稻家家趁晚晴。
宋-陆游-《野外剧饮示坐中》@悲歌流涕遣谁听？酒隐人间已半生。但恨见疑非节侠，岂忘小忍就功名。江湖舟楫行安往，燕赵风尘久未平。饮罢别君携剑起，试横云海翦长鲸。
宋-陆游-《野望》@偶携一小竖，徙倚望南山。船笛为谁怨？溪云如我闲。洲长归雁下，天迥暮鸦还。安得一竿去，终年烟水间。
宋-陆游-《野兴》@溪涨侵庵路，山光压钓矶。荒畦荷鉏去，小艇载犁归。世态那堪看，吾言可自违。从今谢人事，终日掩荆扉。
宋-陆游-《野兴》@晨炊畲粟荐园蔬，默计生涯已有余。举世方夸稽古力，满怀空贮活人书。闷呼赤脚行沽酒，出遣苍头旋僦驴。不为归休习疏嬾，爱闲元与市朝疏。
宋-陆游-《野兴》@莽莽宽野间，悠悠旷达身。气从林下吐，言向醉中真。社栎元当寿，江鸥岂易驯。兴来无远近，随处岸纶巾。
宋-陆游-《野兴》@荷锄通北涧，腰斧上东峰。秋水清见底，晓云深几重？冬冬传社鼓，渺渺度楼钟。归觅村桥路，诗情抵酒浓。
宋-陆游-《野兴》@蓍草晨占大易爻，松肪夜借隐书抄。饥时每就猿分果，宿处时从鹤寄巢。旋卖荆薪持取醉，偶逢野叟即论交。颓然坐阅人间事，耐辱禁愁却自嘲。
宋-陆游-《野兴》@寓馆无常地，轻装不宿谋。迷途问耕叟，过渡上渔舟。野饭香炊玉，村醪滑泻油。还家亦无事，随处送悠悠。
宋-陆游-《野兴》@红饭青蔬美莫加，邻翁能共一瓯茶。舍西日紧花房敛，港北风生柳脚斜。筇杖不妨闲有伴，茆檐终胜老无家。自惊七十犹强健，采药归来见暮鸦。
宋-陆游-《野兴》@东望城闉十里遥，野人生计日萧条。棋枰弃置机心息，肉食蠲除业境消。送药时时过邻父，放鱼日日度溪桥。自怜爱物还成癖，门巷春来草没腰。
宋-陆游-《野兴》@玉门关外何妨死，饭颗山头不怕穷。春瓮已成花欲动，了无一事著胸中。
宋-陆游-《野兴》@身似孤鸿铩羽翰，悲鸣饮啄住江干。酒阑客思多新感，病起衰颜失故丹。倦枕忽闻中夜雨，疏砧又报一年寒。幽窗晤语无来客，空倚诗情强自宽。
宋-陆游-《野兴》@扫尽红麈闭是非，舍傍好在旧苔矶。壶中春色松肪酒，江上秋风槲叶衣。一片共知云偶出，千年谁识鹤重归？勿言野外无供给，雪後连山药草肥。
宋-陆游-《野兴》@来日无多去日遒，朱颜那肯为人留。檐声点滴无时雨，野气苍茫极目秋。朝出钓鱼来北渚，夜耕驱犊上西畴。此心所要常无媿，寂寞衡门死即休。
宋-陆游-《野兴》@小雨迎藜杖，微风入葛巾。宁甘结袜系，不作拜车尘。施药乡邻喜，忘机鸟雀驯。家山又初夏，好在不赀身。
宋-陆游-《野兴》@鬓边莫笑久星星，造物常锺我辈情。每带余酲蹋花影，又和残梦听莺声。轩窗风过书签乱，洲渚潮生钓艇横。韩子未除豪气在，文章都待不平鸣。
宋-陆游-《野兴》@涉涧穿林信意行，翠崖朱栈惬幽情。关关幽鸟将雏语，簌簌幽皇解箨声。藉草一壶消永日，出门几屐了平生。川云正作遮山计，浩荡南风又快晴。
宋-陆游-《野兴》@老去痴顽百不能，非醒非醉日腾腾。敲门惟有徵租吏，好事元无送米僧。旧俗不还谁复念，古书虽在渐难凭。平生意气今如此，惆怅西窗半夜灯！
宋-陆游-《野兴》@楼兰勋业竟悠悠，聊作人间汗漫游。半谷云霞丹灶熟，一天雷雨剑池秋。徜徉药市经旬醉，问讯巢仙数夕留。却过故庐应一叹，岸边犹系采菱舟。
宋-陆游-《野兴》@江湖萧散葛天民，敕放还山一幅巾。老去饥羸惟恃粥，病来举动每须人。道穷举世知心少，学进吾儿著语亲。更有一端差自慰，短檠不作白头新。
宋-陆游-《野兴》@山豁逢孤寺，林穷渡小沟。松声乱僧梵，雨点杂鱼游。皁纛三军帅，金章万户侯。人生各有愿，未肯换肩舟。
宋-陆游-《野兴》@残水涓涓入野塘，菊花犹放数枝黄。闷思野步便晴日，病怯冬温喜薄霜。汤饼煮成新兔美，脍齑捣罢绿橙香。人间富贵知何得？商略山林却味长。
宋-陆游-《野兴》@早见高皇宇宙新，耄年犹作太平民。虚名仅可欺横目，戆论曾经犯逆鳞。原野暮云低欲雨，陂湖秋水浩无津。萧条生计君无笑，一钵藜羹敌八珍。
宋-陆游-《野兴》@去去历山寸，行行并庙垣。湍流鱠鱼小，仄径鮓花繁。白鹭飞如导，青萝险可扪。归途不寂寞，迎笑有诸孙。
宋-陆游-《野兴》@饱见人间行路难，暂陪鵷鹭意先阑。集仙院床三题石，神武门前两挂冠。饥卧了无千里志，倦飞元怯九霄寒。客来莫笑蓬窗陋，若比巢居已太宽。
宋-陆游-《野兴》@水作縠纹微起伏，天如卵色半阴晴。偶来竹下搘颐坐，却向藤阴曳杖行。西埭人喧荻船过，东村灯上纬车鸣。幽居应接真无暇，莫讶经年嬾入城。
宋-陆游-《野性》@野性从来与世疏，俗尘自不到吾庐。醉中往往得新句，梦里时时见异书。稚子那偷服药酒，家僮尚护放生鱼。今朝更有欣然处，引得清泉灌晚蔬。
宋-陆游-《野意》@堤长逾十里，村小只三家。山客弛樵担，溪翁鸣钓车。花深迷蝶梦，雨急散蜂衙。衰疾新年减，青鞋上若耶。
宋-陆游-《野意》@久忝明恩返故乡，全家衣食出耕桑。诗才适意宁求好？醉即成眠不暇狂。小雨荷鉏分药品，乍凉扶杖看优场。此身已作农夫死，却媿时贤独未忘。
宋-陆游-《野意》@小东门外曳筇枝，白葛乌纱自一奇。闲客消遥无吏责，茂阴清润胜花时。茶经每向僧窗读，菰米仍於野艇炊。便觉眼边归路近，镜湖禹庙见参差。
宋-陆游-《野饮》@春雨行路难，春寒客衣薄；客衣薄尚可，泥深畏驴弱。溪桥有孤店，村酒亦可酌，凫茈小甑炊，丹柿青篾络。人生忧患窟，骇机日夜作；野饮君勿轻，名宦无此乐。
宋-陆游-《野饮》@绿岸波生染麴尘，碧天云细蹙鱼鳞。山居剩得舒长日，野饮自无拘忌人。酒瓮石边孤店晚，樵风溪畔早梅春。怀章正可惊奴辈，未胜行歌独负薪。
宋-陆游-《野饮》@农事未兴思一笑，春荠可采鱼可钓。霏霏小雨忽已晴，堤上相携踏残照。村场酒薄亦有力，把醆相娱不辞釂。眼花耳热言语多，霍然已醒如过烧。人生百年会有尽，世事万变谁能料？酒空人散寂无声，为君试作苏门啸。
宋-陆游-《野饮》@青山千载老英雄，浊酒三杯失厄穷。访古颓垣荒堑里，觅交屠狗卖浆中。平堤渐放春芜绿，细浪遥翻夕照红。已把残年付天地，骑牛吹笛伴村童。
宋-陆游-《野饮夜归戏作》@青海天山战未鏖，即今尘暗旧戎袍。风高乍觉弓声劲，霜冷初增酒兴豪。未办大名垂宇宙，空成恸哭向蓬蒿。灞亭老将归常夜，无奈人间儿女曹！
宋-陆游-《叶相最高亭》@高亭新筑冠鳌峰，眼力超然信不同。肤寸油云泽天下，大千沙界纳胸中。春游到处群花拥，夜宴欢时百榼空。刘白老来忘世味，只思诗酒伴裴公。
宋-陆游-《曳杖》@曳杖寄彷徉，徐行转曲廊。病知贪酒害，老悔爱花狂。庭树云收影，帘旌雨浥香。悠然有住处，物我两相忘。
宋-陆游-《夜半池上作》@夜永空斋睡不成，起扶藤杖傍池行。露浓双鹊移枝宿，风急孤萤堕草明。断续更筹传古戍，纵横河汉接高城。寒泉未漱神先爽，静听铜瓶汲井声。
宋-陆游-《夜半读书罢出门徙倚久之归赋长句》@浩歌曳杖出柴扉，不管三更露湿衣。拟看林梢残月上，偶逢浦口断云归。惊鸿脱网寒相倚，饥鹘思巢夜亦飞。却掩北窗谁晤语，聊凭香碗洗尘鞿。
宋-陆游-《夜泊》@小聚近江干，中春尚尔寒。钓船随鹭宿，烟月伴钟残。冉冉岁时速，茫茫天地宽。推篷一搔首，无处著悲欢。
宋-陆游-《夜泊合江县月中小舟谒西凉王祠》@悬瀑雪飞舞，奇峰玉嶙峋。摇碎一江月，来谒西凉神。我虽不识神，知是山水人。不敢持笏来，裋褐整幅巾。出我囊中香，羞我南溪苹，杯湛玻璃春，盘横水精鳞。出门意惝怳，烟波浩无津。安得结茆地，与神永为邻。
宋-陆游-《夜泊龙庙回望建康有感》@我醉行水上，身轻如飞烟。鱼龙互悲啸，伴我夜不眠。羽扇挥浮云，月挂牛斗间。河汉横复斜，风露方浩然。坡陀石头城，寂寞七百年。世事感予怀，竦身入青天。
宋-陆游-《夜泊水村》@腰间羽箭久凋零，太息燕然未勒铭。老子犹堪绝大漠，诸君何至泣新亭。一身报国有万死，双鬓向人无再青。记取江湖泊船处，卧闻新雁落寒汀。
宋-陆游-《夜不能寐复呼灯起坐戏作》@吴中秋半暑未退，今岁雨多如许凉。药鼎荧荧伴孤寂，三更袖手听啼螿。
宋-陆游-《夜步》@市人莫笑雪蒙头，北陌南阡信脚游。风递钟声云外寺，水摇灯影酒家楼。鹤归辽海逾千岁，枫落吴江又一秋。却掩船扉耿无寐，半窗落月照清愁。
宋-陆游-《夜步庭下有感》@夜遶中庭百匝行，秋风传漏忽三更。星辰北拱疏还密，河汉西流纵复横。惊鹊遶枝栖不稳，冷萤穿竹远犹明。书生老抱平戎志，有泪如江未敢倾。
宋-陆游-《夜出偏门还三山》@月行南斗边，人归西郊路。水风吹葛衣，草露湿芒履。渔歌起远汀，鬼火出破墓，凄清醒醉魂，荒怪入诗句。到家夜已半，伫立叩蓬户。樨子犹读书，一笑慰迟暮。
宋-陆游-《夜窗》@性中汝本具光明，蔽障除时道自成。手刈茆苫数椽屋，身鉏菜煮一杯羹。天人迭胜谁能测，祸福无常不待评。惟有吾心终可恃，夜窗袖手听松声。
宋-陆游-《夜从父老饮酒村店作》@旗亭浊酒典衣沽，蟹舍老翁折简呼。夜中醉归骑草驴，嵬昂不须宗武扶。丹徒布衣有筹略，渔阳突骑莫枝梧。床头金尽何足道，肝胆轮囷横九区。
宋-陆游-《夜大雪歌》@朔风吹雪飞万里，三更蔌蔌鸣窗纸。初疑天女下散花，复恐麻姑行掷米。异哉冻砚已生冰，信矣重衾如泼水。山中卧涧松竹折，庭前蔽地乌鸢死。昨日之暖殊昏昏，桃李欲坼春满园。阴阳错缪世或有，物穷则变古所言。虽云明年幸一麦，冻馁沟壑知谁存？呜呼今夕之雪未足论，所忧明日嵼高塞门！
宋-陆游-《夜大雨连明晨起乃知之》@黄紬被稳枕慵移，夜雨淋浪了不知。水长坏陂初复後，鸠鸣去妇却还时。芳蹊入夏多青子，白发今年有黑丝。剩欲披衣湖上去，满村芳草正离离。
宋-陆游-《夜登白帝城楼怀少陵先生》@拾遗白发有谁怜？零落歌诗遍两川。人立飞楼今已矣，浪翻孤月尚依然。升沈自古无穷事，愚智同归有限年。此意凄凉谁共语？岸沙君看去年痕。
宋-陆游-《夜登城楼》@上天何苍苍，四序浩旋斡。异哉今年热，炊鬻不可活。夜分睡复起，摇箑腕欲脱。强登城西楼，月露渺空阔。凭栏弄清影，凉颸入蕉葛。湿萤沾草根，惊鹘起木末。亦知难久留，襟袍资一豁。人事迭废兴，天理交予夺。羲和不停驭，去若弦上筈。此热曾当衰，岁晚备裘褐。
宋-陆游-《夜登江楼》@平生胸中无滞留，旷然独与造物游。天风驾我周宇县，夜半忽过江边楼。楼前茫茫天地阔，万顷月浸空江秋。云阶无尘鸾鹤舞，玉笛裂石鱼龙愁。肺肝澄澈纳灏气，毛发惨栗临寒流。世间回首真一梦，谁能更念酬恩雠！
宋-陆游-《夜登千峰榭》@夷甫诸人骨作尘，至今黄屋尚东巡。度兵大岘非无策，收泣新亭要有人。薄酿不浇胸垒块，壮图空负胆轮囷。危楼插斗山衔月，徙倚长歌一怆神！
宋-陆游-《夜登山亭》@飞观峥嵘天宇宽，幽人半醉凭阑干。三山渺渺鸾鹤远，七泽茫茫蓑笠寒。清吹拂林横玉笛，紫云覆鼎熟金丹。童颜绿鬓无人识，回首尘寰一梦残。
宋-陆游-《夜登小南门城上》@曳杖上江城，清宵破二更。月回高树影，风壮急滩声。野艇鱼罾举，优场炬火明。湖塘正如此，回首忆柴荆。
宋-陆游-《夜抵葭萌惠照寺寓榻小阁》@亭驿驱驰髀肉消，故山归梦愈迢迢。夜行触尉那能避，旦过随僧不待招。雨後风云犹惨澹，霜前草木已萧条。衰迟事事非平日，醉里题诗亦复聊。
宋-陆游-《夜读兵书》@孤灯耿霜夕，穷山读兵书。平生万里心，执戈王前驱。战死士所有，耻复守妻孥。成功亦邂逅，逆料政自疏。陂泽号饥鸿，岁月欺贫儒。叹息镜中面，安得长肤腴？
宋-陆游-《夜读兵书》@八月风雨夕，千载孙吴书。老病虽惫甚，壮气颇有余。长缨果可请，上马不踌躇，岂惟鏖臮兰，直欲封狼居。万乘久巡狩，两京尽丘墟；此责在臣子，忧愧何时摅？南郑筑坛场，隆中顾草庐；邂逅未可知，旄头方扫除。
宋-陆游-《夜读岑嘉州诗集》@汉嘉山水邦，岑公昔所寓。公诗信豪伟，笔力追李杜。常想从军时，气无玉关路。至今蠹简传，多昔横槊赋。零落财百篇，崔嵬多杰句。工夫刮造化，音节配韶頀。我後四百年，清梦奉巾屦。晚途有奇事，随牒得补处。群胡自鱼肉，明主方北顾。诵公天山篇，流涕思一遇。
宋-陆游-《夜读东京记》@海东小胡辜覆冒，敢据神州窃名号幅员万里宋乾坤，五十一年雠未报。煌煌艺祖中天业，东都实宅神明隩。即今犬豕穴宫殿，安得旄头下除扫。宝玉大弓久不获，臣子义敢忘巨盗。景灵太庙威神在，北乡恸哭犹可告。壮士方当弃躯命，书生讵忍开和好。孤臣白首困西南，有志不伸空自悼。
宋-陆游-《夜读范至能揽辔录言中原父老见使者多挥涕感》@公卿有党排宗泽，帷幄无人用岳飞。遗老不应知此恨，亦逢汉节解沾衣。
宋-陆游-《夜读巩仲至闽中诗有怀其人》@诗思寻常有，偏於客路新。能追无尽景，始见不凡人。细读公奇作，都忘我病身。兰亭尽名士，逸少独清真。
宋-陆游-《夜读了翁遗文有感》@秋雨萧萧夜不眠，挑灯开卷意凄然。吾曹自欲期千载，世论何曾待百年。当日公卿笑迂阔，即今河洛污腥膻。阴阳消长从来事，玩易深知屡绝编。
宋-陆游-《夜读刘伯伦传戏作》@生本无心死可知，徐徐掩骨未为迟。一奴仅可供薪水，那得闲人荷锸随？
宋-陆游-《夜读吕化光文章抛尽爱功名之句戏作》@玉关西望气横秋，肯信功名不自由？却是文章差得力，至今知有吕衡州。
宋-陆游-《夜读隐书有感》@平生志慕白云乡，俯仰人间每自伤。倦鹤摧颓宁望料，寒龟蹙缩且支床。力探鸿宝寻奇诀，剩采青精试秘方。常鄙臞仙老山泽，要令仰首看飞翔。
宋-陆游-《夜读唐诸人诗多赋烽火者因记在山南时登城观》@我昔游梁州，军中方罢战。登城看烽火，川迥风裂面。青荧并骆谷，隐翳连鄠县。月黑望愈明，雨急灭复见。初疑云罅星，又似山际电。岂无酒满尊，对此不能咽。低头媿虎韔，零落白羽箭。何时复关中？却照甘泉殿。
宋-陆游-《夜二鼓留西城门归三山》@秉炬夜离驿，戴星出西关。舟人飞画楫，门锁响铜环。渔火明遥浦，溪风解醉颜。邻家亦惊起，迎我笑坚顽。
宋-陆游-《夜泛湖中》@水鸭鵁鶄拍拍飞，菰蒲深处弄烟霏。唤回二十年前梦，半醉姑溪棹月归。
宋-陆游-《夜泛蜻蜓浦》@四顾水无际，三更月未生。偶成摇楫去，不减御风行。烟浦渔歌断，芦洲鬼火明。还家人已睡，小立叩柴荆。
宋-陆游-《夜泛西湖示桑甥世昌》@嗟我客上都，忽已见暮春。骑马出闇门，眯眼吹红尘。西湖商贾区，山僧多市人；谁令污泉石，只合加冠巾。黄冠更可憎，状与屠沽邻，齁齁酒肉气，吾辈何由亲！少须一哄散，境寂鸥自驯。举手邀素月，移舟采青苹。钟从南山来，殷殷浮烟津。鹤发隐者欤？长歌收钓缗。畏冷不竟夕，恨此老病身。明发复扰扰，吾诗其绝麟。
宋-陆游-《夜分不寐起坐园中至旦》@凉气苏衰疾，幽情入杖藜。月惊孤鹊起，天带众星西。松菊今彭泽，山川古会稽。清吟殊未惬，喔喔已晨鸡。
宋-陆游-《夜分读书有感》@光阴百岁已中分，拟结茅茨老白云。万里谁怜新卧疾，九重犹记旧能文。枕边得句题屏叠，马上看山隔帽裙。终恨无劳糜廪粟，夜窗聊策读书勋。
宋-陆游-《夜分复起读书》@愁极不成寐，起开窗下书。似囚逢纵释，如痒得爬梳。灯火夜过半，风霜岁欲除。平生济时意，却作爱吾庐。
宋-陆游-《夜赋》@月晕知将雨，风声报近秋。暗廊行熠燿，深树啸鸺鶹。老幸传家事，狂犹为国忧。相齐虽已矣，且复饭吾牛。
宋-陆游-《夜赋》@檐滴新春雨，窗昏半夜灯。病无诗一字，穷赖酒三升。世路涩如棘，祠官冷欲冰。残年只此是，年少解飞腾。
宋-陆游-《夜赋》@练色亭皋月，江声木杪风。开书灯煜煜，传漏鼓冬冬。流落诸生老，呻吟四壁空。生涯君勿笑，淡话有儿同。
宋-陆游-《夜赋》@夜窗搔首发鬅鬙，病不胜衣倚瘦藤。堪笑颜回忍饥面，常依韩愈看书灯。残生已与灰俱冷，旧友谁如几可凭？月落风生忽增气，掠檐劲翮有归鹰。
宋-陆游-《夜赋》@八十衰翁久挂冠，今年无酒敌春寒。乱云入户雨方急，断雁叫群灯未残。蠹简幸存随意读，蜗庐虽小著身宽。支离自笑心犹壮，忧国忧家虑万端。
宋-陆游-《夜赋》@小斋寂寂似禅寮，卧数更筹觉夜遥。帐外残灯欺不寐，梁间栖燕伴无聊。江湖蹭蹬朱颜改，忧患侵凌壮志消。挂旆天山少年事，此身终负圣明朝。
宋-陆游-《夜赋》@老人不食觉魂清，况若身游白玉京。夜静月惊林鹊起，水凉风颭露荷倾。昏灯一点窥孤梦，画角三终转五更。欲醉海山还嬾去，且携羽扇憩青城。
宋-陆游-《夜观秦蜀地图》@往者行省临秦中，我亦急服叨从戎。散关摩云俯贼垒，清渭如带陈军容。高旌缥缈严玉帐，画角悲壮传霜风。咸阳不劳三日到，幽州正可一炬空。意气已无鸡鹿塞，单于合入蒲萄宫。灯前此图忽到眼，白首流落悲涂穷。吾皇英武同世祖，诸将行策云台功。孤臣昧死欲自荐，君门万里无由通。正令选壮不为用，笔墨尚可输微忠。何当勒铭纪北伐，更拟草奏祈东封。
宋-陆游-《夜观严光祠碑有感》@我昔过钓台，峭石插江渌；登堂拜严子，挹水荐秋菊。君看此眉宇，何地著荣辱？雒阳逢故人，醉脚加其腹。书生常事尔，乃复骇世俗。正令为少留，要非昔文叔。平生陋范晔，琐琐何足录！安得太史公，妙语写高躅。
宋-陆游-《夜观子虡所得淮上地图》@闭置空斋清夜徂，时闻水鸟暗相呼。胡尘漫漫连淮颍，泪尽灯前看地图。
宋-陆游-《夜归》@野店晡炊饭，溪桥夜据鞍。天回河络角，海阔斗阑干。牧舍牛生犊，蔬园犬逐獾。今年时序早，九月已清寒。
宋-陆游-《夜归》@城角传三弄，桑村喜独归。雨多萤满野，径狭露沾衣。食俭盐醯薄，年衰气力微。青灯对儿女，抚事一歔欷。
宋-陆游-《夜归》@晡时捩柂离西兴，钱清夜渡见月升。浮桥沽酒市嘈囋，江口过埭牛凌兢。寒齑煮饼坐茆店，小鲜供馔寻鱼罾。偶逢估客问姓字，欢笑便足为交朋。须臾一饱各散去，帆席健快如超腾。云门戍楼鼓坎坎，山尾佛塔灯层层。夜分到家趋篝火，樨子惊起头鬅鬙。道途辛苦未暇说，一尊且复驱严凝。
宋-陆游-《夜归》@疏钟渡水来，素月依林上。烟火认茅庐，故倚船篷望。
宋-陆游-《夜归》@饮酒不尽觞，观棋不竟局，索马踏街鼓，仰视月挂木。疾驰沿河堤，不记几坊曲。到家四邻寂，往往睡已熟。天香余袅袅，佛灯犹煜煜。中庭虽一席，缓步意亦足。寒犬吠荆篱，栖鹊起丛竹。市声从北来，始觉非林谷。却寻西窗书，开卷剪残烛。官闲居更远，一笑谢羁束。
宋-陆游-《夜归》@今年寒到江乡早，未及中秋见雁飞。八十老翁顽似铁，三更风雨采菱归。
宋-陆游-《夜归》@芡浦菱陂夜半时，小舟更著疾风吹。青荧一炬枫林外，鬼火渔灯两不知。
宋-陆游-《夜归偶怀故人独孤景略》@买醉村场半夜归，西山落月照柴扉。刘琨死後无奇士，独听荒鸡泪满衣！
宋-陆游-《夜归塼街巷书事》@近坊灯火如昼明，十里东风吹市声；远坊寂寂门尽闭，只有烟月无人行。谁家小楼歌恼侬？余响缥缈萦帘栊。苦心自古乏真赏，此恨略与吾曹同。归来空斋卧凄冷，灯前病骨巉巉影。独吟古调遣谁听，聊与梅花分夜永。
宋-陆游-《夜归舟中作》@意薄杨修唤小儿，孤舟自笑发成丝。放开痴腹无非梦，拈起幽怀总是诗。霜下忽惊桐叶尽，滩生更觉水声奇。余年那恨驱黄犊，除却为农百不宜。
宋-陆游-《夜过鲁墟》@晡时发柯桥，申夜过鲁墟。灯出篱落间，七世有故庐。门低不容驷，壁坏亡遗书。高树宿羁鸟，废沼跳惊鱼。移船过古埭，水面涵星疏。安得病良已，毕世浇春蔬？
宋-陆游-《夜过鲁墟》@中夜过鲁墟，船底鸣细浪。月出菱歌长，林闇绩火壮。故居不可识，四顾但青嶂。百年几废兴，抚事一凄怆。士生本耕稼，时来偶卿相；功名亦余事，所勉在素尚。况吾多难者，久已冥得丧；微禄行当辞，没身事幽旷。
宋-陆游-《夜寒》@江云作雪暗郊原，竟夜风声万马奔。槁面暂朱知酒酽，曲身成直赖炉温。幼舆正复宜岩石，倚相犹能读典坟。米贵仅供糜粥用，自伤无力济元元。
宋-陆游-《夜寒》@清夜焚香读楚词，寒侵貂褐叹吾衰。轻冰满研风声急，忽记山阴夜雪时。
宋-陆游-《夜寒》@斗帐重茵香雾重，膏粱那可共功名。三更骑报河冰合，铁马何人从我行。
宋-陆游-《夜寒起坐待旦》@戃怳不成寐，揽衣寒夜中。青荧煨芋火，鼞鞳鼓帘风。巷犬声如豹，山童首似蓬。悠然束书坐，徐待日生东。
宋-陆游-《夜寒遣兴》@道人颓然寄北窗，愁魔百万一笑降。夜阑酒渴有奇梦，吞楚七泽吴三江。孤村萧萧雨解雪，寒犬噤卧饥鼠啮。拥衾危坐待天明，白首忍穷心似铁。
宋-陆游-《夜寒燃火有感》@堕巢拾槁枝，微火吹孤萤，风火一相得，须臾细烟青，暖焰遂腾上，凛冽回玄冥。君看金鼎火，其初亦荧荧，至理存橐龠，奇功挟风霆。笑谈缚三彭，指顾役六丁，超然出尘世，岂独制颓龄。劝君勿虚死，万过诵黄庭。
宋-陆游-《夜寒与客烧乾柴取暖戏作》@槁竹乾薪隔岁求，正虞雪夜客相投。如倾潋潋蒲萄酒，似拥重重貂鼠裘。一睡策勋殊可喜，千金论价恐难酬。他时铁马榆关外，忆此犹当笑不休。
宋-陆游-《夜话赠华师》@少喜洛阳侠，今成衡岳僧。深培地炉火，明照佛龛灯。衰鬓晨霜白，禅心古涧澄。犹能遍参在，为我买行縢。
宋-陆游-《夜还驿舍》@楼上冬冬初发更，断云收雨旋成晴。市桥新涨摇灯影，驿路残泥壮屐声。闤闠变迁非曩日，情怀牢落感余生。高秋病起犹能醉，剩买官醅乐太平。
宋-陆游-《夜汲》@酒渴起夜汲，月白天正青。铜瓶响寒泉，闻之心自醒。井边双梧桐，映月影离离，上有独栖鹊，细爪握高枝。我欲画团扇，良工不可求。三叹拊庭楯，浩然风露秋。
宋-陆游-《夜汲井水煮茶》@病起罢观书，袖手清夜永。四邻悄无语，灯火正凄冷。山童亦睡熟，汲水自煎茗，锵然辘轳声，百尺鸣古井，肺腑凛清寒，毛骨亦苏省。归来月满廊，惜踏疏梅影。
宋-陆游-《夜漏欲尽行度浮桥至钱清驿待舟》@潮生抹沙岸，云薄漏月明。江头晓色动，鸦起人未行。扶携度长桥，仰视天宇清。遥怜系舟人，听我高屐声。水槛得小憩，一笑拄杖横。澄漪弄孤影，微风吹宿酲。湛然方寸间，不受尘事撄。寄语市朝人，此乐未易名。
宋-陆游-《夜梦从数客雨中载酒出游山川城阙极雄丽云长》@有酒不谋州，能诗自胜侯。但须绳系日，安用地埋忧。射雉侵星出，看花秉烛游。残春杜陵雨，不恨湿貂裘。
宋-陆游-《夜梦游骊山》@秦楚相望万里天，岂知今夕宿温泉。穿云漱月无穷恨，依旧潺湲古县前。
宋-陆游-《夜梦与数客观画有八副龙湫图持奇客请予作诗》@高堂阅画娱嘉宾，巨幅小卷纵横陈。其间一图最杰作，命意落笔惊倒人。奇峰峭立插地轴，飞瀑崩泻垂天绅。寿藤老木幻荒怪，深潭危栈愁鬼神。忽然白昼起雷电，始觉异物蟠奫沦。阴云四兴诛老魃，甘澍连夕苏疲民。岂惟陂泽苗尽立，已活亿万介与鳞。文章与画共一法，腕力要可回千钧。锱铢不到便悬隔，用意虽尽终苦辛。君看此图凡几笔，一一圜劲如秋蓴。乃知世间有绝艺，天造草昧参经纶。吾言未竟且复止，剩发幽奥天公嗔。
宋-陆游-《夜梦与宇文子友谭德称会山寺若饯予行者明日》@夜梦集山寺，二三佳友生。相顾惨不乐，若有千里行。在门仆整驾，临道骓嘶鸣。我友顾谓我，天寒戒晨征，迟速要当到，徐驱勿贪程；丁宁及药饵，依依有余情。邻钟忽惊觉，鸦翻窗欲明。作诗谢我友，有使频寄声。
宋-陆游-《夜起思子虡》@我久依耕陇，儿方吊战场。卧闻风浩荡，起视月苍茫。老境绨袍暖，贫家菜粥香。惟愁杀风景，无酒作重阳。
宋-陆游-《夜梦遇老人於松石间若旧尝从其游者再拜叙间》@辽海曾从化鹤丁，百年尘土污巾瓶。万山深处遇行李，再拜起时如醉醒。绿树岩前开药笈，白驴背上指丹经。云霄平步寻常事，不用求方更解形。
宋-陆游-《夜热》@触热行万里，烦促讵可论。泊船鄂州步，终日如炮燔。摇扇腕欲脱，挥汗白雨翻。推枕再三起，散发临前轩。秋近更漏长，天旱星宿繁。甘澍何时来？太息忧元元。
宋-陆游-《夜食炒栗有感》@齿根浮动叹吾衰，山栗炮燔疗夜饥。唤起少年京辇梦，和宁门外早朝来。
宋-陆游-《夜思》@苍颜华鬓久低摧，叹息何堪岁月催！残暑已随团扇去，新凉还傍短檠来。月痕澹澹侵苔砌，云叶萧萧覆水台。簿领沈迷无日了，试凭诗思洗氛埃。
宋-陆游-《夜思》@露泣啼螿草，潮声宿雁汀。经年寄孤舫，终夜托丘亭。楚泽无穷白，巴山何处青？四方男子事，不敢恨飘零。
宋-陆游-《夜思》@风扫浮云作快晴，窗声终夜杂帘声。月明满院鹊惊起，霜冷压栖鸡嬾鸣。名字虚称旧朝士，门庭元是老书生。尚余一事犹堪喜，北陌东阡醉太平。
宋-陆游-《夜四鼓睡觉起行檐间观新作南篱》@星斗阑干天宇清，起披短褐绕廊行。叶声飒飒飞霜重，篱影疏疏落月明。沙冷断鸿投别浦，风高残漏下孤城。衰迟自笑情犹在，一首新诗取次成。
宋-陆游-《夜宿二江驿》@鸡鸣原前风折树，夜到双流雨如注。桦皮湿透点不明，旋设篝炉燎衣裤。重城回首一梦散，锦障毡车渺无处。新声犹傍耳边来，残酒半随风力去。飞觞纵饮亦何乐，愦愦不堪长闭户。丈夫要为国平胡，俗子岂识吾所寓。
宋-陆游-《夜宿鹄鸣山》@西游万里已关天，采药名山亦宿缘。老柏干霄如许寿，幽花泣露为谁妍？苔黏石磴扪萝上，灯耿云房扫榻眠。安得仙翁索米术，一生留此弄寒泉。
宋-陆游-《夜宿阳山矶将晓大雨北风甚劲俄顷行三百余里》@五更颠风吹急雨，倒海翻江洗残暑。白浪如山泼入船，家人惊怖篙师舞。此行十日苦滞留，我亦芦丛厌鸣橹。书生快意轻性命，十丈蒲帆百夫举，星驰电骛三百里，坡陇联翩杂平楚。船头风浪声愈厉，助以长笛檛鼍鼓，岂惟澎湃震山岳，直恐澒洞连后土。起看草木尽南靡，水鸟号鸣集洲渚。稽首龙公谢风伯，区区未祷烦神许。应知老去负壮心，戏遣穷途出豪语。
宋-陆游-《夜听竹间雨声》@解酲不用酒，听雨神自清；治疾不用药，听雨体自轻。我居万竹间，萧瑟送此声。焚香倚蒲团，袖手坐三更。人古不自觉，忿欲投隙生。起歃檐间雨，更与此君盟。
宋-陆游-《夜投山家》@夜行山步鼓冬冬，小市优场炬火红。唤起少年巴蜀梦，宕渠山寺看蚕丛。
宋-陆游-《夜投山家》@蓦沟上阪到山家，牧竖应门两髻丫。葑火正红煨竽熟，岂知新贵筑堤沙？
宋-陆游-《夜投山家》@生草茨庐荆作扉，数家烟火自相依。大儿饲犊舍边去，小儿捕鱼溪口归。
宋-陆游-《夜投山家》@房栊深深绩火明，垣屋萧萧砻谷声。作官觅饱最缪算，羡尔为农过一生。
宋-陆游-《夜闻大风感怀赋吴体》@故都宫阙污膻腥，原野久稽陈大刑。未须校尉戍西域，先要将军空朔庭。意言挥戈可退日，身乃读书方聚萤。病起窗前发如雪，夜闻风声孤涕零。
宋-陆游-《夜闻埭东卖酒鼓声哗甚》@鸟桕森疏照溪赤，寒鸦翩翻蔽天黑。鲜鲈出纲重兼斤，新蟹登盘大盈尺。年年此际清霜夜，饭罢读书声满舍。岂惟父子讲家学，亦有朋侪结经社。谁令屠沽聚里中，鼓声终夜聒老翁？鸣呼安得寐无聪，不但杜老左耳聋！
宋-陆游-《夜闻姑恶》@学道当於万事轻，可怜力浅未忘情。孤愁忽起不可耐，风雨溪头姑恶声。
宋-陆游-《夜闻姑恶》@湖桥东西斜月明，高城漏鼓传三更。钓船夜过掠沙际，蒲苇萧萧姑恶声。湖桥南北烟雨昏，两岸人家早闭门。不知姑恶何所恨，时时一声能断魂。天地大矣汝至微，沧波本自无危机；秋菰有米亦可饱，哀哀如此将安归？
宋-陆游-《夜闻湖中渔歌》@梦回一灯翳复明，卧闻湖上渔歌声。呜呜乍低忽更起，嫋嫋欲断还微萦。初随缺月堕烟浦，已和残角吹江城。悲伤似击渐离筑，忠愤如抚桓伊筝。放臣万里忧国泪，戍客白首怀乡情。峡猿失侣方独宿，沙雁垂翅犹遐征。巴巫竹枝短亭晚，潇湘欸乃孤舟横。世间此恨故相似，使我百感何由平！
宋-陆游-《夜闻浣花江声甚壮》@浣江之东当筰桥，奔流啮桥桥为摇。分洪初疑两蛟舞，触石散作千珠跳。壮声每挟雷雨横，巨势潜借鼋鼍骄。梦回闻之坐太息，铁衣何日东征辽？衔枚度碛沙飒飒，盘槊断陇风萧萧。不然投檄径归去，短篷卧听钱塘潮。
宋-陆游-《夜闻雷雨大作》@暗空雾雨无时已，卷地风雷却是晴。九十老翁更事久，寄言儿女不须惊。
宋-陆游-《夜闻邻家治稻》@二顷春芜废不耕，半生名宦竟何成？归来每羡农家乐，月下风传打稻声。
宋-陆游-《夜闻橹声》@咿哑双橹声，凄切游子情。岂无一杯酒，孤舟谁与倾？清愁不可耐，霜月照潮平。
宋-陆游-《夜闻秋风感怀》@西风一夜号庭树，起揽戎衣泪溅襟。残角声催关月堕，断鸿影隔塞云深。数篇零落从军作，一寸凄凉报国心。莫倚壮图思富贵，英豪何限死山林。
宋-陆游-《夜闻松声有感》@清晨放船落星石，大风吹颿如箭激，回头已失庐山云，却上吴城观落日。夜深龙归擘祠门，入木数寸留爪痕。明朝就视心尚栗，腥风卷地雷霆奔。归船买酒持自慰，性命平生惊屡戏。固知神怒有定时，波纹蹙作鱼鳞细。如今衰病卧林垧，霜覆茆檐月满庭。松声惊破三更梦，犹作当时风浪听。
宋-陆游-《夜闻塔铃及泉声》@山泉泻幽窦，塔铃摇天风；清音无时尽，静夜尤璁珑。嗟我走红尘，市声聒欲聋，多生耳根业，赖此一洗空。梦骑白凤皇，佩玉朝珠宫；觉来抚枕叹，月满草堂中。
宋-陆游-《夜闻蟋蟀》@布榖布榖解劝耕，蟋蟀蟋蟀能促织。州符县帖无已时，劝耕促织知何益？安得生世当成周，一家百亩长无愁；绿桑郁郁暗微径，黄犊叱叱行平畴。荆扉绩火明煜煜，黍垄饁饭香浮浮。耕亦不须劝，织亦不须促；机上有余布，盎中有余粟。老翁白首如小儿，鼓腹击壤相从嬉。
宋-陆游-《夜闻雨声》@高檐夜雨泻淋浪，起拥寒衾旋炷香。春事岂堪频破坏，客愁不可复禁当。长缾磊落输郫酿，轻骑联翩报海棠。著意物华君莫笑，世间得丧更茫茫。
宋-陆游-《夜闻雨声》@我似骑驴孟浩然，帽边随意领山川。忽闻风雨掠窗外，便觉江湖在眼前。路过邮亭知几处，身如估客不论年。未妨剩拥寒衾卧，赢取孤吟入断编。
宋-陆游-《夜卧久不得寐复披衣起呼灯作草书数纸乃复酣》@才下多厄穷，地偏罕人客。半生走四海，竟无第一策。暮年忽大悟，惟有紧闭门，朝作一池墨，弄笔招羁魂。初若奔騄骥，忽如掣蛟鲸，鬼神森出没，雷雨更晦明。飞扬兴已极，投笔径就床，酣酣一枕睡，不觉幽梦长。手携避秦人，行上腰带?，下视河流黄，仰看天宇青。大呼自惊觉，夜半灯欲死，茆檐雨点滴，身乃在万里。挑灯影突兀，顾问汝是谁。留侯虽强食，轻举亦何疑？
宋-陆游-《夜香》@投老误乘传，窃食惭无功。清夜一炷香，实与天心通。忤物虽至愚，许国犹孤忠。一念倘自欺，百年宁有终。上帝职造化，生杀操至公。稽首矢此心，其敢累儿童！
宋-陆游-《夜兴》@枭呼作人声，月出如野烧。推枕中夜起，残灯尚余照。难从公荣饮，独效孙登啸。八十推不僵，平昔岂所料。空廊病马卧，枯草老牛噍。明朝语俗人，与汝不同调。
宋-陆游-《夜兴》@穷巷行人绝，高城漏鼓稀。剧谈频翦烛，久坐旋更衣。饥鼠冲人过，啼鸦冒夜飞。客归吾未睡，孤影自相依。
宋-陆游-《夜兴》@鬓毛饱受雪霜侵，一褐萧条寄故林。檐雨滴回羁枕梦，城笳唤起塞垣心。平生耻露囊中颖，垂老甘同爨下琴。灯烬欲残看瘦影，不妨袖手坐愔愔。
宋-陆游-《夜兴》@鹤瘦龟饥与静宜，更阑徙倚并清池。月当三五初盈夜，河直西南欲落时。浩浩醉歌群鹜起，翩翩孤影角巾欹。飞僊授我青瑶简，索赋山中夜兴诗。
宋-陆游-《夜兴》@脱冠残发冷飕飀，北斗阑干河汉秋。木末有风栖鹊起，亭皋无月乱萤流。酒悭仅得时时醉，诗退难禁夜夜愁。欲睡不妨还小立，一声菱唱起沧州。
宋-陆游-《夜兴》@夜阑扶策绕中庭，云罅三三两两星。安得南风卷云尽，烂然河白映天青。
宋-陆游-《夜兴》@夜出茆堂自撤扃，乌藤与我两伶俜。凉蟾吐晕围千丈，老木移阴可一庭。隔浦呼呜闻宿鸟，傍檐开阖数流萤。放翁尚友论千载，不取梁鸿即管宁。
宋-陆游-《夜兴戏作》@遥夜寂无哗，江城鼓屡挝。傍墙行踸踔，脱帽发鬖鬖。诗和玲珑韵，灯开顷刻花。会心有佳处，不寐到啼鸦。
宋-陆游-《夜行》@红藤拄杖扶衰病，村北村南破夜行。闲绕长堤逐萤火，戏临荒沼问蛙声。倦游但有笭箵兴，久客真谙笭箵情。安得故人同一醉，三更城上看河倾。
宋-陆游-《夜行》@路长忧炬尽，马弱畏泥深。肠断猿啼树，魂惊鬼啸林。艰危穷自惯，寒苦老难禁。回首金牛道，加鞭负壮心。
宋-陆游-《夜行过一大姓家值其乐饮戏作》@村豪聚饮自相欢，灯火歌呼闹夜阑。醉饱要胜饥欲死，看渠也复面团团。
宋-陆游-《夜行湖上》@月痕澹欲无，斗柄低半没。荒陂雁飞鸣，草屋牛卧齕。我行湖边路，霜冷刮病骨；断堤沙水湿，屦滑常恐蹶。残年垂七十，野处犹短褐。穷死士所有，权门不可谒。
宋-陆游-《夜行宿湖头寺》@卧载篮舆黄叶村，疏钟杳杳隔溪闻。清霜十里伴微月，断雁半行穿乱云。去国不堪心破碎，平戎空有胆轮囷。泗滨乐石应如旧，谁勒中原第一勋？
宋-陆游-《夜行玉笥樵风之间宿龙瑞》@野店溪桥供晚饷，吟边醉里弄春风。马行缺月黄昏後，钟下乱山空翠中。名宦不辞成寂寂，岁时惟恨去匆匆。颇闻禹穴遗书在，安得高人与细穷？
宋-陆游-《夜行至白鹿泉上》@小雨病良已，新秋夜渐长。隔城闻鹤唳，出户逐萤光。荒径穿蒙密，遥空望莽苍。泉声落环佩，肝肺为清凉。
宋-陆游-《夜行至平羌憩大悲院》@忆昨游天台，夜投石桥宿。水声乱人语，炬火散山谷。穿林有惊鹘，截道多奔鹿。今夕复何夕，此境忽在目。苍茫陂十里，清浅溪数曲。微霜结裘茸，落叶拂帽屋。下马憩村寺，颓然睡清熟。觉来窗已白，残灯犹煜煜。
宋-陆游-《夜宴》@酒浪摇春不受寒，烛花垂烬忽堆盘。山川路邈人将老，丝管声遒夜向阑。四海交朋更聚散，百年光景杂悲欢。自怜病眼犹明在，更把名花半醉看。
宋-陆游-《夜宴即席作》@宣华辇路牧牛羊，摩诃龙池草茫茫。宫殿犁尽余缭墙，南风远吹禾黍香。草间白骨横秋霜，何由唤起釂一觞？痴人走死声利场，我独感此惜流光。苹花开时风榭凉，美人缥缈如鸾翔。尧年舜日乐未央，非子之故为谁狂？
宋-陆游-《夜宴赏海棠醉书》@便便痴腹本来宽，不是天涯强作欢。燕子归来新社雨，海棠开後却春寒。醉夸落纸诗千首，歌费缠头锦百端。深院不闻传夜漏，忽惊蜡泪已堆盘。
宋-陆游-《夜意》@火云夕方收，草露秋已白。堂空灯欲翳，壁坏虫自啧。四顾寂无人，独立岸吾帻。穷通何足论，等是百年客。何能为一饱，半世出下策。布帆幸无恙，谁谓江海迮？
宋-陆游-《夜意》@居家元是客，在俗亦如僧。点滴檐间雨，青荧帐外灯。壮心终蹭蹬，去日捷飞腾。不及寒沙雁，来时下杜陵。
宋-陆游-《夜意》@孤梦初回夜气清，世尘扫尽觉心平。月沉洲渚渔歌远，人语比邻绩火明。独汲寒泉鸣细绠，静听漏鼓下高城。悠然坐待东方白，却看轩窗淡日生。
宋-陆游-《夜意》@浮云扫尽天如水，十里疏钟到野堂。窗纸月明人不睡，屋茅霜冷夜初长。归休固已师沮溺，承学犹能陋汉唐。安得子孙常念此，不妨世世业耕桑。
宋-陆游-《夜意》@幌外灯青见鼠行，林梢月黑有枭鸣。只言中夏夜偏短，万里梦回天未明。
宋-陆游-《夜意》@名姓人谁记，形骸老渐侵。酒悭停剧饮，诗退负高吟。雨隔疏更断，云藏古院深。衰迟常兀兀，惆怅少年心。
宋-陆游-《夜意》@心清知睡少，气定觉神凝。但有一无媿，何妨百不能。灯昏如隔雾，砚冷欲生冰。兀尔遗身世，东窗待日升。
宋-陆游-《夜意》@睡觉邻鸡已再啼，蓬窗灯暗雨凄凄。东家蹇驴不用借，明日门前一尺泥。
宋-陆游-《夜意》@瘴地晨霜薄，郊墟暮雨昏。啼螿如有恨，微火解相温。末路真无策，孤忠敢自言。轮囷肝胆在，白首倚乾坤。
宋-陆游-《夜吟》@似睡不睡客欹枕，欲落未落月挂檐。诗到此时当得句，羁愁病思恰相兼。
宋-陆游-《夜饮即事》@天涯久客我何堪，聊喜灯前得纵谈。磊落金盘荐糖蟹，纤柔玉指破霜柑。烛围宝马人将起，花堕纱巾酒正酣。更作茶瓯清绝梦，小窗横幅画江南。
宋-陆游-《夜饮示坐中》@胡雁叫群寒夜长，峥嵘北斗天中央。达人大观眇万物，烈士壮心怀四方。纵酒长鲸渴吞海，草书瘦蔓饱经霜。付君诗卷好收拾，後五百年无此狂。
宋-陆游-《夜与子遹说蜀道因作长句示之》@忆自梁州入剑门，关山无处不消魂。亚松托宿逢秋雨，小柏经行听晓猿。当日只知悲客硌，归来终亦老江村。吾儿生晚那知此，聊对青灯与细论。
宋-陆游-《夜与儿子出门闲步》@家住黄花入麦村，闲将稚子出柴门。草根萤堕久开阖，云际月行时吐吞。未分悲忧攻齿发，已将生死付乾坤。旧书半蠹犹堪读，粝饭藜羹莫更论。
宋-陆游-《夜雨》@吾诗满箧笥，最多夜雨篇。四时雨皆佳，莫若初寒天。纸帐白于毡，纸被软于绵。枕傍小铜匜，海沉起微烟。是时闻夜雨，如丝竹管弦。恨我未免俗，吟讽劝雕镌。南朝空阶语，妙建安前，意谓夺造化，百世莫比肩；安知梧桐句，乃复与并传。夜雨何时无，奇语付後贤。
宋-陆游-《夜雨》@藩篱处处蔓牵牛，薏苡丛深稗穗抽。只道物生常茂遂，一宵风雨又成秋。
宋-陆游-《夜雨》@点滴茅檐雨，长宵不肯晴。残缸待鸡唱，倦枕厌枭鸣。已践衰残境，况兼羁旅情。晨兴亦何事，椎髻绕廊行。
宋-陆游-《夜雨》@齿牙摇动鬓毛疏，四壁萧然卧草庐。急雨声酣战丛竹，孤灯焰短伴残书。壮心未减从戎日，苦学犹如觅举初。自笑坚顽谁得似？同侪太半已丘墟。
宋-陆游-《夜雨》@初夏雨淋浪，檐声绕四廊。感深头易白，睡少漏偏长。红卷帘旌湿，润生衣焙香。清吟欲排闷，三叹不成章。
宋-陆游-《夜雨》@浓云如泼墨，急雨如飞镞，激电光入牖，奔雷势掀屋。漏湿恐败书，起视自秉烛；移床顾未暇，盆盎苦不足，不如卷茵席，少忍待其复。飞萤方得意，熠熠相追逐；姑恶独何怨，菰丛声若哭。吾歌亦已悲，老死终碌碌。
宋-陆游-《夜雨》@夜雨有残滴，秋碪无绝声。得诗旋已忘，觅睡固难成。壮志悲垂老，归耕愿太平。发春才属尔，岁事又峥嵘。
宋-陆游-《夜雨》@江边依旧钓舟横，万事何曾有一成？空忆庐山风雨夜，自吹小灶煮蔓菁。
宋-陆游-《夜雨》@正看飞雪暗江天，不觉新春已粲然。花气袭人娱独夜，雨声遶舍送丰年。樵风未改山川旧，褉事空悲岁月迁。一榼可营身尚健，故应先治下湖船。
宋-陆游-《夜雨》@空阶雨声夜转急，壁疏窗破凄风入。一灯嫋嫋吹欲灭，老生独傍书架立。取书欲读辄复休，却行出门搔白头，市楼卖酒日千斛，众人皆乐君胡忧？
宋-陆游-《夜雨》@暮雨萧萧集瓦沟，空阶点滴送清愁。何由乞得须臾睡，直到窗明滴未休。
宋-陆游-《夜雨》@泽国寒多雨，畸人夜少眠。不缘酲作病，只合醉终年。庭草已争茁，园梅空自怜。重云不难抉，无剑倚青天。
宋-陆游-《夜雨》@寒雨连三夕，幽居只数椽。家贫轻过节，身老怯增年。日月悲歌里，关山泪眼边。梅花自开落，叹息为谁妍？
宋-陆游-《夜雨》@人日春犹浅，鸡晨夜向阑。残缸灯晕小，单枕雨声寒。难补皇天漏，空思后土乾。山家尊酒薄，怀抱若为宽。
宋-陆游-《夜雨感怀》@老来每惜岁峥嵘，几为巴歌判宿酲。白帝草生时入梦，锦官花重更关情。帘疏夜雨侵灯晕，枕冷秋风递角声。定许何时理归棹，酒狂犹解赋芜城。
宋-陆游-《夜雨暴至》@堂中虚窗雨气入，堂前丛竹雨声急；山童束縕走求火，屋漏惟愁打书湿。秋风罢亚九千顷，此夕真成倾玉粒。蹋歌作社约比邻，一饱今年可平揖。
宋-陆游-《夜雨思栝苍游》@道心退惰如风鷁，世念坚疆似火牛。安得短篷湖海去，夜深听雨琵琶洲。
宋-陆游-《夜雨有感》@北风吹雨暗江郊，十月僧庐旋补茆。病马敢希三品料，惊禽聊借一枝巢。少时诸老争求识，晚岁殊方罕定交。闭户不妨新得趣，丹经盈箧手亲抄。
宋-陆游-《夜雨有感》@断虹不隔江郊雨，一醆昏灯夜半时。多感生悲那为酒，积衰成瘦错冤诗。空阶点滴何由止，倦枕凄凉只自知。平日故人零落尽，寄书谁与叙睽离？
宋-陆游-《夜雨枕上》@秋雨不肯晴，秋夜不肯明；寸心集百忧，厌此点滴声。岁月不贷人，老病忽至此。丈夫本忧世，儿女乃畏死。
宋-陆游-《夜阅箧中书偶得李德远数帖因思昔相从时所言》@早岁传闻月旦评，殿门邂逅眼偏明。当时一坐推谈止，今日丛林见话行。老卧烟村身偶在，夜开蠹纸泪如倾。岂知三十余年後，河洛胡尘讫未平？
宋-陆游-《夜中步月》@夜半不成寐，起寻微月行。风生惊叶堕，露重觉荷倾。兀兀酒中趣，悠悠身後名。兴阑还掩户，坐待日东生。
宋-陆游-《夜中独步》@春半寒初退，更阑睡不成。褰裳偶独起，曳履得徐行。月上鸟未宿，水深蛙乱鸣。踟蹰忽已久，残漏下高城。
宋-陆游-《夜中独步庭下》@山月明如画，江风冷借秋。衰迟亦可叹，幽独自成愁。斗柄垂江渚，笳声下戌楼。我惟诗思在，从此亦宜休！
宋-陆游-《夜中起读书戏作》@发已凋零齿已疏，忍饥白首卧蜗庐。风声忽轹蓬窗过，夜半呼灯起读书。
宋-陆游-《夜中起读书戏作》@灭虏区区计本疏，水边乔木拥茅庐。九原定发韩公笑，至老依然一束书。
宋-陆游-《夜酌》@酒渌孤灯夜，梅黄细雨天。聊成顾影醉，复作曲肱眠。腰下苏秦印，囊中赵壹钱。丈夫随所遇，底处不陶然？
宋-陆游-《夜酌》@我有一瓢酒，与君今夕同。鸣檐社公雨，卷野沛歌风。阅世花开落，观身劫壤空。北邙丘垄尽，太息几英雄！
宋-陆游-《夜酌》@遥夜浇愁赖麴生，灯前忽见卧长瓶。比红有句狂犹在，染白无方老已成。园径露萤黏湿草，塔檐风铎乱疏更。悲秋要是骚人事，未必忘情胜有情。
宋-陆游-《夜坐》@衰翁不出门，岁月过电雹。窗明地炉暖，袖手坐寂寞。可怜瓶中梅，烂漫几开落；小园亦数树，曾未破一萼。三更北风急，雨雪恐复作。且当勤举杯，莫恨浮蚁浊。
宋-陆游-《夜坐》@仲夏苦郁蒸，既夕热未解。浴罢坐柴门，汲井痛扫洒。覆野天穹穹，垂地星磊磊；明河落无声，北斗低饮海。三更缺月升，草木尽光彩。渔舟在何许？断续闻欸乃。百忧集老境，坐叹双鬓改。谁能拥雕戈，遗虏何足醢！
宋-陆游-《夜坐》@怀抱何萧爽，凉风扫郁蒸。寒蛩喧败草，饥鼠啮枯藤。
宋-陆游-《夜坐》@灯暗一室幽，鸟鸣四山静。道人坐倚壁，度此清夜永。少时志功名，痴绝如捕影。造物遗以穷，磨砻发深省。坐令盆盎浅，渺渺波万顷。虽未造道真，南辕终至郢。
宋-陆游-《夜坐》@老眼清无寐，孤怀默自伤。思人交旧尽，抚事岁时长。篱犬吠残月，江枫凋早霜。放翁殊耐事，掩卷拨炉香。
宋-陆游-《夜坐》@白首仍多病，青灯独掩扉。云低闻雁过，雨急待儿归。
宋-陆游-《夜坐》@耿耿残灯夜未央，负墙闲对篆盘香。风号东北河冰合，月落西南竹影长。孤鹊欲栖频绕树，寒龟无息稳搘床。颓然坐睡那知晓，推户朝曦已满廊。
宋-陆游-《夜坐》@大风横吹斗柄折，迅雷下击山壁裂。放翁闭户寂不闻，楞严卷尽灯花结。
宋-陆游-《夜坐》@瘦骨倚蒲团，灯前影自看。心清便独夜，酒尽怯新寒。病虎减精采，饥鸿摧羽翰。晚途堪笑闵，犹拟乞祠官。
宋-陆游-《夜坐》@虚堂夜无寐，顾影叹伶竮。露湿萤黏草，云迷雁落汀。旧书开蠹简，浊酒倒残缾。流落知无憾，危机实饱经。
宋-陆游-《夜坐》@地僻少行迹，屋低便老人。炉红得清坐，酒缘慰孤斟。吠犬惊飘叶，栖禽换暗林。人问固多难，感慨不须深。
宋-陆游-《夜坐》@流落知闻绝，归休宠辱空。酒狂宁限老，诗思正须穷。活火生新焰，残灯委碎红。平生会心处，正在兀然中。
宋-陆游-《夜坐》@家家绩火夜深明，处处新畲雨後耕。常媿老身无一事，地垆坚坐听风声。
宋-陆游-《夜坐》@杳杳霜钟十里声，娟娟江月半窗明。陈编欲绝犹堪读，微火相依更有情。九曲烟云新散吏，百年铅椠老诸生。颓然待旦君无笑，尚胜闻鸡赋早行。
宋-陆游-《夜坐》@老知世事谩纷纷，纸帐蒲团自策勋。一夜北风吹裂屋，石楼无耳不曾闻。
宋-陆游-《夜坐》@蓬窗夜半竹骚然，坐守残编悄不眠。辛苦空成左传癖，逍遥常媿大慈僊。风宁可系功名误，日不能黏岁月迁。明旦觅船湖上去，西村桃李淡春烟。
宋-陆游-《夜坐》@夜永霜浓睡不成，团乐儿女话无生。金莲妄想消除尽，一碗松肪彻晓明。
宋-陆游-《夜坐》@天公似欲假余龄，鍼石年来幸小停。微火暖炉娱独夜，断云吐月缟中庭。眼前乐事寒醅绿，身後虚名蠹简青。赖有古人同此志，傍观不用叹伶仃。
宋-陆游-《夜坐》@饼饵支遥夜，薪烝御早寒。卧闻风浩荡，起视斗阑干。鸡怯飞霜重，鸦惊出月残。挑灯搔短发，顾影发吾叹。
宋-陆游-《夜坐》@万螘披书卷，孤萤引篆香。病思无事乐，老悔少年狂。南渡衣冠盛，西征道路长。如今俱梦破，高枕看人忙。
宋-陆游-《夜坐》@曲几蒲团夜过分，颓然半脱鹿皮巾。惊鸿避弋鸣烟渚，断角凌风上雪云。仕宦愈知林下贵，穷愁方策酒中勋。扁舟东去何时办，昔向金丹幸有闻。
宋-陆游-《夜坐》@叶尽木无声，天高夜自明。映窗灯半灭，掠野雁孤征。瓦裂人间事，云浮身後名。惟应托长鑱，寂寞送浮生。
宋-陆游-《夜坐》@药裹关心处，篝灯照影时。文书用遮眼，枣栗可无饥。素业存农圃，颓龄迫耄期。盖棺万事已，唯负国恩私。
宋-陆游-《夜坐》@山城意象自萧然，况是高斋作雪天。渐暗玉虫寒有烬，欲残金鸭暖无烟。衰容病後如添岁，遥夜冬来抵过年。安得龙绡三丈幅，为君试写白云篇。
宋-陆游-《夜坐灯灭戏作》@冷饭黄齑傲太平，鬓丝原不为愁生。忽因灯死得奇观，明月满窗梅影横。
宋-陆游-《夜坐独酌》@玉宇沉沉夜向阑，跨空飞阁倚高寒。一壼清露来云表，聊为幽人洗肺肝。
宋-陆游-《夜坐观小儿作拟毛诗欣然有赋》@北风城头鼓紞紞，徂岁峥嵘正多感。老夫假寐角巾低，樨子高吟两髦髧。衰迟笑我藏袖手，狂率怜渠满躯胆。旋炊粉饐裹青箬，新煠饧枝缀红糁。未言问事渐澜翻，且赏挥毫能果敢。嗟予畴昔如汝年，万卷纵横恣窥览。即今见汝尚懽欣，此癖真同嗜昌歜。夜阑我困儿亦归，独与狸奴分坐毯。
宋-陆游-《夜坐偶书》@衰发萧疏雪满簪，暮年光景易駸駸。已甘身作沟中断，不愿人知爨下音。病鹤摧颓分薄俸，悲蛩断续和微吟。向来误有功名念，欲挽天河洗此心。
宋-陆游-《夜坐忽闻村路报晓铁牌》@何人叩铁警农耕，炊饭家家起五更。也似早朝风雪里，遥听宫漏下宫城。
宋-陆游-《夜坐忽闻村路报晓铁牌》@秋气凄凉雾雨昏，老书生病卧孤村。五更不用元戎报，片铁铮铮自过门。
宋-陆游-《夜坐门外示子遹》@秋意遽如许，体中殊未佳。滩深无宿鹭，草茂有鸣蛙。栖遯从吾好，吟哦与汝偕。云门渐可到，剩判几青鞋？
宋-陆游-《夜坐求酒已尽喟然有赋》@澹月微霜夜漏徂，披裘不睡附寒炉。清笳嫋嫋已三弄，残火荧荧才一铢。报国无期心欲折，读书自力眼将枯。麴生作态年来甚，不受闲人折简呼。
宋-陆游-《夜坐示桑甥十韵》@好诗如灵丹，不杂膻荤肠；子诚欲得之，洁斋祓不祥。食饮屑白玉，沐浴春兰芳。蛟龙起久蛰，鸿鹄参高翔。纵横开武库，浩荡发太仓。大巧谢雕琢，至刚反摧藏。一技均道妙，佻心讵能当。结缨与易箦，至死犹自强。东山七月篇，万古真文章。天下有精识，吾言岂荒唐？
宋-陆游-《夜坐示子虡》@裘薄知霜重，灯残觉夜阑。为农宜废学，谢事等无官。疏嬾贫难醒，沉绵死有端。大儿千里至，聊复为加餐。
宋-陆游-《夜坐示子聿》@久客诚当去，无心偶小留。扫空闲梦想，阅尽旧朋俦。学术非时好，文章幸自由。不嫌秋夜永，问事有长头。
宋-陆游-《夜坐示子遹兼示元敏》@微霰不成雪，大风俄散云。孤灯翳还吐，断雁远犹闻。冉冉新春动，遥遥清夜分。儿孙未须睡，吾与汝论文。
宋-陆游-《夜坐水次》@房星纵，心星横，北斗高挂南斗倾。蓼根熠熠萤火明，苇丛哀哀姑恶声。我倚胡床破三更，溪风吹衣月未生。玉门关，拂云城，何时连营插汉旌？白头书生未可轻，不死令君看太平。
宋-陆游-《夜坐庭中》@大泽秋初到，荒庭夜自明。风云生有候，河汉落无声。病得新凉减，诗因少睡成。高枝有乌鹊，栖稳若为惊？
宋-陆游-《夜坐庭中》@人静风褰幔，更阑露泫衣。暗窗饥鼠啮，空庑冷萤飞。岁月背人去，乡闾何日归？脱巾还感叹，残发不胜稀。
宋-陆游-《夜坐庭中达旦》@老矣常嗟去日遒，病来更觉此生浮。庭花舞影月当午，檐树有声风报秋。足倦独行惊踸踔，发稀久坐怯飕飀。鸡号日出闲无事，又向清溪弄钓舟。
宋-陆游-《夜坐闻大风》@天旷穹庐覆，风豪野战酣。诗成飞醉墨，棋罢纵高谈。奇怪空堪笑，低摧亦未甘。东浮云海去，会载酒千甔。
宋-陆游-《夜坐闻鼓声》@村居乐饮鼓冬冬，亭障无虞岁屡丰。谁道喧呼妨熟睡，老人自爱地炉红。
宋-陆游-《夜坐闻湖中渔歌》@少年嗜书谒目力，老去观书涩如棘。短檠油尽固自佳，坐守一窗如漆黑。渔歌袅袅起三更，哀而不怨非凡声。明星已高声未已，疑是湖中隐君子。
宋-陆游-《夜坐戏作》@飕飕松韵生鱼眼，汹汹云涛涌兔毫。促膝细论同此味，绝胜痛饮读离骚。
宋-陆游-《夜坐戏作》@束书旧隐棋岩下，惯碾春风傲北窗。唤起口生尘土梦，赖君圭璧一双双。
宋-陆游-《夜坐戏作》@建苑夸豪如贵胄，棋岩晦迹类臞仙。倘凭阀阅定人物，耕野钓溪难自贤。
宋-陆游-《夜坐戏作短歌》@畏事如畏虎，避人如避寇。结庐三家村，百事喜寒陋。身闲自为贵，饭足岂非富。素心憎狐妖，老愈恶铜臭，视之若寒气，可使客肤腠。即今知免矣，终岁塞门窦。始知松倒壑，殊胜云出岫。聊持不动心，更养未尽寿。夜读南华篇，欣然发吾覆。
宋-陆游-《夜坐小饮》@零落槐花已满沟，江湖又见一番秋。冰轮有辙凌空上，银汉无声接地流。丹荔甘寒劳远致，玉醅酟洌喜新篘。移床坐对西南电，好雨心知不待求。
宋-陆游-《夜坐忆剡溪》@早睡苦夜长，晚睡意复倦；歛膝傍残灯，拭眦展书卷。时时搔短发，稍稍磨冻砚。更阑月入户，皎若舒白练。便思泛樵风，次第入剡县。名山如高人，岂可久不见？
宋-陆游-《夜坐园中至夜分》@岸巾闲倚胡床坐，步屧还扶拄杖行。渐近秋清知病减，尽捐世累觉心平。翻翻双鹊风枝爽，熠熠孤萤露草明。更欲裴回尽幽兴，丽谯传漏报三更。
宋-陆游-《夜坐油尽戏作》@金樽画烛少年豪，白首孤灯不厌劳。夜漏虽深书未竟，半缸谁与续残膏？
宋-陆游-《夜坐油尽戏作》@欲尽残灯更有情，可怜剪断读书声。区区纸上太痴计，一笑开门看月明。
宋-陆游-《夜坐中庭》@萧散坐中庭，三更月未生。溯风凉醉颊，汲井濯尘缨。草露沾衣冷，天河隔树明。裴回不能睡，鼓角下高城。
宋-陆游-《夜坐中庭凉甚》@银汉迢迢夜气澄，都忘朝暮困蚊蝇。月从东涌行空阔，风自南来洗郁蒸。渴解似尝仙掌露，魂清如近玉壼冰。谁知此际超然处，不减庐山入定僧？
宋-陆游-《谒告归卧晚登子城》@此身真是抱官囚，厌见长空赤日流。斋壁晓山千嶂雪，扇纨新雁一汀秋。系船空作清湘梦，御气难寻太华游。菱角藕丝还恨少，强携玉瀣醉高楼。
宋-陆游-《谒汉昭烈惠陵及诸葛公祠宇》@雨止风益豪，雪作云不动。凄凉汉陵庙，衰草卧翁仲。画妓空笙竽，土马阙羁鞚。壤沃黄犊耕，柏密幽鸟哢。尚想忠武公，身任社稷重。整整渭上营，气已无岐雍。少须天意定，破贼宁患众。兴亡信有数，星陨事可痛。陵边四五家，茆竹居接栋。手皲纸上箔，醅熟酒鸣瓮。虽嗟生理微，亦足逭饥冻。刘葛固雄杰，阅世均一梦。论高常近迂，才大本难用。九原不可作，再拜临风恸。
宋-陆游-《谒凌云大像》@出郭幽寻一笑新，径呼艇子截烟津。不辞疾步登重阁，聊欲今生识伟人。泉镜正涵螺譬绿，浪花不犯宝趺尘。始知神力无穷尽，丈六黄金果小身。
宋-陆游-《谒巫山庙两庑碑版甚众皆言神佐禹开峡之功而》@真人翳凤驾蛟龙，一念何曾与世同。不为行云求弭谤，那因治水欲论功。翱翔想见虚无里，毁誉谁知溷浊中。读尽旧碑成绝倒，书生惟惯谄王公。
宋-陆游-《谒诸葛丞相庙》@汉中四百天所命，老贼方持太阿柄。区区梁益岂足支，不忍安坐观异姓。遗民亦知王室在，闰位那干天统正。公虽已没有神灵，犹假贼手诛锺邓。前年我过沔阳祠，再拜奠俎衰泪迸。洁斋请作送迎诗，精忠大义神其听！
宋-陆游-《一百五日行》@一百五日东郊时，陂塘水满雨如丝。人家青烟不禁火，俚俗岂复思子推？旧坟年多木已拱，新坟积土高累累。老鸦飞鸣衔肉去，纸钱雨湿挂树枝。深松茂柏死自乐，地下应笑生人悲。眼中青山身後冢，此事决定君何疑。风吹云破日下照，小滩碎砾光陆离。停车暂憩道傍舍，解囊且补残春诗。
宋-陆游-《一编》@一编垂首北窗前，皎皎宁当逐物迁？道有废兴何与我，心无媿怍始知天。昔尝西戌八千里，今复东归三十年。死去虽无勋业事，九原犹可见先贤。
宋-陆游-《一病七十日》@一病七十日，共疑无复生。堤全河渐复，师济寇将平。缥缈香云散，飕飀药鼎鸣。庭前有残菊，自笑尚关情。
宋-陆游-《一病四十日天气遂寒感怀有赋》@幽人病起鬓毛残，硖口楼台九月寒。暮角又催孤梦断，早霜初染一林丹。乡闾乖隔知谁健？怀抱凄凉用底宽？麴米春香虽可醉，瀼西新橘尚余酸，
宋-陆游-《一齿动摇似不可复留有感》@晚境常忧豁可憎，苦留终不受丁宁。主贫何恨客辞去，木老元知叶自零。未害朵颐临肉俎，但妨叩齿读仙经。从今有酒须勤买，莫学骚人要独醒。
宋-陆游-《一齿动摇已久然余皆坚甚戏作》@病齿元知不更全，漂浮杌桱已三年。一朝正使终辞去，大嚼犹能尽彘肩。
宋-陆游-《一春风雨太半有感》@忽忽春将老，寒暄尚未齐。雨昏鸡唱晚，风恶鹊巢低。写物才殊退，寻芳思欲迷。余年不须较，只是死秦稽。
宋-陆游-《一壶歌》@悠悠日月没根株，常在人间醉一壶。倾倒欲空还潋灩，不曾教化不曾沽。
宋-陆游-《一壶歌》@先生醉後即高歌，千古英雄奈我何？花底一壶天所破，不曾饮尽不曾多。
宋-陆游-《一壶歌》@自从轩昊到隋唐，几见中原作战场！三十万年如电掣，不曾记得不曾忘。
宋-陆游-《一壶歌》@耻从岳牧立尧庭，况见商周战血腥。携得一壶闲处饮，不曾苦醉不曾醒。
宋-陆游-《一壶歌》@长安市上醉春风，乱插繁花满帽红。看尽人间兴废事，不曾富贵不曾穷。
宋-陆游-《一老》@太平一老醉腾腾，南陌东阡喜不胜。民力农桑家自足，士崇名节道方兴。骑鲸仙去时犹远，射虎归来气颇增。莫道幽栖交旧绝，月中亦有打门僧。
宋-陆游-《一年老一年》@一年老一年，一日衰一日；譬如东周亡，岂复须大疾。嬾惰已废书册久，病来亦复疏杯酒。轫车小住固自佳，拂袖便行亦何有？下床拥火暖有余，咸豆数粒粥一盂。平生常笑愚公愚，欲栽堕齿染白须。
宋-陆游-《一钱》@万事纷纷不足论，满庭枯草闭柴门。一钱留得终羞涩，持买餦餭引福孙。
宋-陆游-《一室》@九万笑鹏抟，幽居一室宽。雨声便早睡，酒力压新寒。嬾觉闲多味，衰知死有端。此生吾自断，不必梦邯郸。
宋-陆游-《一笑》@半醉微吟不怕寒，江边一笑觉天宽。莫愁艇子急冲雨，何逊梅花频倚阑。万事任从皮外去，百年聊作梦中观。放翁纵老狂犹在，倒尽金壶烛未残。
宋-陆游-《一雨二十日》@一雨二十日，雨意殊未阑。我庐大泽中，四顾烟水宽。东家有小舟，借我不作难。鸬鹚与鵁鶄，自是平生欢。更作十日期，水浅生水滩。相与极幽赏，勿待江月残。
宋-陆游-《仪曹直庐》@春晚气始和，微云淡朝阳，开轩面小庭，露渍蔷薇香。游丝卷欲尽，忽复百尺长；而我正遗事，枕藉书一床。谗波虽稽天，未遽妨人狂。惟当倾绿酒，莫待熟黄粱。
宋-陆游-《怡斋》@东湖仲夏草树荒，屋古无人亭午凉。萱房微呀不见日，笋箨自解时吹香。野藤蟠屈入窗罅，湿菌扶疏生屋梁。跨沟数椽最幽翳，涨水及槛雨败墙。静涵青苹舞藻荇，闲立白鹭浮鸳鸯。芙蕖虽瘦亦弥漫，照眼翠盖遮红妆。水纹珍簟欲卷却，团团素扇嬾复将。天风忽送塔铃语，唤觉清梦游潇湘。
宋-陆游-《移船》@沙际舟衔尾，相依作四邻。暮年多感慨，分路亦酸辛。折竹占行日，吹箫赛水神。无劳问亭驿，久客自知津。
宋-陆游-《移花遇小雨喜甚为赋二十字》@独坐闲无事，烧香赋小诗。可怜清夜雨，及此种花时。
宋-陆游-《移疾》@朝来移疾卧虚堂，暂屏文书日更长。鸥鹭近人情渐熟，帘栊欲雨意先凉。沙巾自照清池影，蕊笈闲销古篆香。莫恨微霜侵绿鬓，为渠歇尽少年狂。
宋-陆游-《陆》@初三新月见如期，重九黄花又及时。俱是人间称心事，典衣一醉更何疑？
宋-陆游-《乙丑七月二十九日夜分梦一士友风度甚高一见》@客中得友绝清真，盖未倾时意已亲。枕冷不知清夜梦，眼明喜见老成人。河倾斗落三传漏，雾散云归两幻身。心亦了然知是妄，觉来未免一酸辛。
宋-陆游-《乙丑元日》@好在屠苏酒，扶衰把一卮。家贫为寿略，历闰换年迟。荐庙须扶拜，题门强缀诗。惟思买春困，熟睡过花时。
宋-陆游-《乙丑重五》@盘中共解青菰粽，衰甚犹簪艾一枝。寂寞废诗仍止酒，今年真负此佳时。
宋-陆游-《乙丑重五》@飞棹中流救屈平，俚歌宁复楚遗声？危冠更在门楣上，但觉萧敷与艾荣。
宋-陆游-《乙卯重九》@九日村醅熟，逢迎不用呼。樽前狂起舞，陌上醉相扶。残发新霜白，衰颜落叶枯。明年何足问，且复插茱萸。
宋-陆游-《乙卯重五》@重五山村好，榴花忽已繁。粽包分两髻，艾束著危冠。旧俗方储药，羸躯亦点丹。日斜吾事毕，一笑向杯盘。
宋-陆游-《乙巳秋暮独酌》@孤云系不定，野鹤笼难驯。卖药句曲秋，沽酒天台春。中原几流血，四海一闲人。邀月对我影，折花插我巾，花月成三友，江海为四邻。何敢忘吾君，巢由称外臣。
宋-陆游-《乙巳秋暮独酌》@安期与羡门，秦汉迹已陈，不如东平公，一剑隐红尘。醉歌题市楼，墨色粲如新。叱吒兴风云，约束山川神。从我者谁欤？夜渡黄鹤津。
宋-陆游-《乙巳秋暮独酌》@湖中有隐士，或谓千岁人。大儿严子陵，小儿贺季真。姓名莫能知，况可得疏亲？有竿不钓鱼，秋晚香粳新。
宋-陆游-《乙巳秋暮独酌》@山阴老道士，寄情鱼鸟中。幽户绿萝月，孤舟白苹风。岂无小瓮熟，尊杓谁与同？邂逅得知心，一见叹犹龙。
宋-陆游-《乙巳早春》@故故啼莺傍曲廊，飞飞戏蝶度横塘。病来对酒心虽怯，老去逢花眼尚狂。床拥琴书供枕藉，帘通风月索平章。一丘一壑从来事，起就功名未苦忙。
宋-陆游-《乙未元日》@五十人间老大身，更堪从此数新春。冬冬漏鼓催窗色，急急文书动驿尘。病後光阴常自惜，客中节物为谁新？壮心只向邮亭尽，自揣头颅莫问人。
宋-陆游-《乙夜纳凉》@幽人新制葛衣成，二寸藤冠觉发轻。净扫中庭延月色，缓拖拄杖听蝉声。微凉便欲疏纨扇，小醉何妨倒玉罂。八尺风漪真美睡，故应高枕到窗明。
宋-陆游-《以菜茹饮酒自嘲》@山泽有臞儒，残年病满躯。拙疏难救药，贫困不枝梧。海客留苔浦，山僧饷笋枯。衰颜得村酒，犹解蹔时朱。
宋-陆游-《以石芥送刘韶美礼部刘比酿酒劲甚因以为戏》@古人重改阳城驿，吾辈欣闻石芥名。风味可人终骨鲠，尊前真见鲁诸生。
宋-陆游-《以石芥送刘韶美礼部刘比酿酒劲甚因以为戏》@长安官酒甜如蜜，风月虽佳嬾举觞。持送盘蔬还会否？与公新酿问端方。
宋-陆游-《以事至城南书触目》@十里西风吹帽裙，江城衣杵远犹闻。路如剑阁逢秋雨，山似炉峰锁暮云。原上老翁眠犊背，篱根小妇牧羊群。百钱且就村场醉，舌本醇醨莫苦分。
宋-陆游-《倚栏》@闲岸纱巾小倚栏，吴中三月尚春寒。蜂脾蜜满花初过，燕觜泥新雨未乾。老厌簿书思屏迹，病逢节物强追欢。一樽又动流年感，城上斜阳画角残。
宋-陆游-《倚阑》@故山未敢说归期，十口相随又别离。小雨初收残照晚，阑干西角立多时。
宋-陆游-《倚阑》@满庭晴日破朝寒，粥罢披裘小倚栏。残菊抱丛香欲尽，一株南烛独如丹。
宋-陆游-《倚楼》@千里江山入倚楼，高吟聊复写吾忧。诗书幸有先人业，贫贱初非学者羞。数掩槿篱端可老，一杯藜粥尚何求？东陂未插青秧遍，且与邻翁卜雨鸠。
宋-陆游-《倚楼》@减尽朱颜白发新，高楼徙倚默伤神。未酬马上功名愿，已是人间老大身，太史周南方卧疾，拾遗剑外又逢春。一杯且为江山醉，百万呼卢迹已陈。
宋-陆游-《倚楼》@暮云细细鳞千叠，新月纤纤玉一钓。叹息化工真妙手，冲寒来倚水边楼。
宋-陆游-《倚楼》@曲曲阑干缥缈间，哦诗本欲破除闲。无端又起天涯感，淡墨生绡数点山。
宋-陆游-《倚楼》@楼上凭阑小立时，淡烟漠漠雨丝丝。年光日日有佳处，不解春寒偏入诗。
宋-陆游-《倚筇》@老翁愈老欲安归，归卧稽山饱蕨薇。未免解牛逢肯綮，岂能相马造精微。灵山有士拈花笑，阙里何人鼓瑟希？我亦倚筇桑竹下，白髯萧飒满斜晖。
宋-陆游-《倚杖》@倚杖柴门外，踟蹰到日斜。儿童拾笋箨，妇女卖茶芽。掠岸过渔艇，隔篱闻纬车。年来诗料别，满眼是桑麻。
宋-陆游-《弋阳道中遇大雪》@我行江郊暮犹进，大雪塞空迷远近；壮哉组练从天来，人间有此堂堂阵！少年颇爱军中乐，跌宕不耐微官缚；凭鞍寓目一帐然，思为君王扫河洛。夜听簌簌窗纸鸣，恰似铁马相磨声；起倾斗酒歌出塞，弹压胸中十万兵。
宋-陆游-《弋阳县江上书触目》@县前奇哉一江水，日暮风吹碧鳞起。客恨征尘忽如洗，不用金篦刮眸子。丹枫岸边雪色芦，下有老翁方捕鱼。欲求妙师貌画图，王维郑虔今世无。
宋-陆游-《弋阳县驿》@大雨山中采药回，丫头岩畔觅诗来。唤船野渡逢迎雪，携酒溪头领略梅。久客愁心端欲折，何时笑口得频开？殷勤记著今朝事，破驿空廊叶作堆。
宋-陆游-《刈获後书事》@邻里西成例少苏，贫家生业得徐图。虽非五鼎岂无食，未办复褌犹著襦。牢彘渐肥堪奉祭，耕牛已买不求租。却思流落天涯日，要是家居胜道途。
宋-陆游-《刈获後书事》@耄岁谁知困不苏，每虞黠鬼笑狂图。陶公老去但浊酒，管老归来惟白襦。不逐儿童觅兼味，且随邻曲了残租。细思自有欣然处，高谢人间九折途。
宋-陆游-《忆荆州旧游》@书剑万里行翩翩，度关登陇常慨然。射麋云梦最乐事，至今旷快思楚天。落笔千言不加点，班荆百榼命割鲜。有时凭陵呼五白，笑人辛苦作太玄。君不见将军昔忍跨下辱，京兆晚为人所怜。功名富贵自古只如此，不如驰射乐饮终残年。
宋-陆游-《忆梅》@护惜常愁满树开，况无一片在苍苔。眼高嬾为凡花醉，肠断惊闻暮角哀。写向素绡时拂拭，移来幽圃自栽培。论心竟是明年事，输与酴醾在酒杯。
宋-陆游-《忆三山》@柳桥南北弄烟霏，门不常关客自稀。遣仆远驮黄檗出，呼儿闲取白鸥归。片云忽起迷丹灶，潦水初生没钓矶。一出可怜时屡变，又看刀尺制秋衣。
宋-陆游-《忆山南》@貂裘宝马梁州日，盘槊横戈一世雄。恕虎吼山争雪刃，惊鸿出塞避雕弓。朝陪策画清油里，暮醉笙歌锦幄中。老去据鞍犹矍铄，君王何日伐辽东？
宋-陆游-《忆山南》@醉墨淋漓酒百杯，辕门山色碧崔嵬。打球骏马千金买，切玉名刀万里来。结客渔阳时遣简，踏营渭北夜衔枚。十年一梦今谁记，闭置车中只自哀。
宋-陆游-《忆蜀》@忆昔西游日，岷峨胜事繁。题诗古柏庙，载酒海棠园。世故纷难料，年光浩莫论。所欣身尚健，短褐醉江村。
宋-陆游-《忆唐安》@南郑戍还初过蜀，朝衫与鬓犹争绿。逢春饮酒似长鲸，醉里千篇风雨速。唐安池馆夜宴频，潋潋玉船摇画烛，红索琵琶金缕花，百六十弦弹法曲，曲终却看舞霓裳，嫋嫋宫腰细如束。明朝解酲不用酒，起寻百亩东湖竹。归吴寂寞时自笑，纵有诗情谁省录？今年二顷似可谋，去斸云根结茅屋。
宋-陆游-《忆天彭牡丹之盛有感》@常记彭州送牡丹，祥云径尺照金盘。岂知身老农桑野，一朵妖红梦里看。
宋-陆游-《忆昔》@忆昔西征日，飞腾尚少年。军书插鸟羽，戍垒候狼烟。渭水秋风夜，岐山晓雪天。金鞿驰叱拨，绣袂舞婵娟。但恨功名晚，宁知老病缠？虎头空有相，麟阁竟无缘。壮士埋巴峡，孤身卧海壖。安西九千里，孙武十三篇。裘叹苏秦弊，鞭忧祖逖先。何时闻诏下，遣将入幽燕？
宋-陆游-《忆昔》@忆昔绍兴中，束带陪众彦，沐浴雨露私，草木尽葱蒨。一朝穷达异，相遇忘庆唁。远官楚蜀间，寂寞返乡县。于时同舍郎，贵者至鼎铉。数奇益自屏，短褐失贫贱。俯仰五十载，未媿金百链。忍饥菰芦间，生理仅如线。穷交谁耐久？晨暮一破砚。啸歌枫林下，万事付露电；惟有孤舟兴，所至多胜践。衡茅无定止，何处非邮传。炊烟起沙际，跳鱼裂波面。呕哑纬车鸣，隐翳渔火见。箫鼓乐水神，钟梵闹竹院。我诗虽日衰，得句尚悲健。巍巍阙里门，未尝弃狂狷。放浪终余年，造物不汝谴。
宋-陆游-《忆昔》@忆昔从戎出渭滨，壼浆马道泣遗民。夜栖高冢占星象，昼上巢车望虏尘。共道功名方迫逐，岂知老病只逡巡。灯前抚卷空流涕，何限人间失意人！
宋-陆游-《忆昔》@忆昔浮江发剑南，夕阳船尾每相衔。楠阴暗处寻高寺，荔子红时宿下严。硖口烹猪赛龙庙，沙头伐鼓挂风帆。区区陈迹何由记，惟有征尘尚满衫。
宋-陆游-《忆昔》@忆昔高皇绌柄臣，招徕贤隽聚朝绅。宁知遗恨忽千载，追数同时无一人。薶骨九原应已朽，残书数帙尚如新。此身露电那堪说，也复灯前默怆神。
宋-陆游-《忆昔》@忆昔梁州夜枕戈，东归如此壮心何！蹉跎已失邯郸步，悲壮空传敕勒歌。今日扁舟钓烟水，当时重铠渡冰河。自怜一觉寒窗梦，尚想浯溪石可磨。
宋-陆游-《忆昔》@忆昔轻装万里行，水邮山驿不论程。屡经汉帝烧余栈，曾宿唐家雪外城。壮志可怜成昨梦，残年惟有事春耕。西窗忽听空阶雨，独对青灯意未平。
宋-陆游-《忆昔》@忆昔西游变姓名，猎围屠肆狎豪英。淋漓纵酒沧溟窄，慷慨狂歌华岳倾。壮士有心悲老大，穷人无路共功名。生涯自笑惟诗在，旋种芭蕉听雨声。
宋-陆游-《忆昔》@忆昔西游两鬓青，即今镜里雪千茎。峨眉风月犹关念，濯锦莺花已隔生。避暑有时移枕簟，畏人终日闭柴荆。此怀恨欠诗千首，且寄秋泉一再行。
宋-陆游-《忆昔》@忆自梁州下益州，身闲处处醉红楼。早知虚起弹冠意，悔不常为秉烛游。诗思已惭驰阵马，目光犹觉射车牛。莲峰日观何时到？下看人间万里秋。
宋-陆游-《忆云门诸寺》@三百六十日，安可日日愁？四百八十寺，要须寺寺游。云门若耶间，到处可淹留。金像閟古殿，霜钟发重楼。临涧见鱼跃，穿林闻鹿呦。亦有疏豁处，白鹭下绿畴。僧固非尽佳，终胜从公侯。夜阑煎蜜汤，岂不贤杯瓯。泽居厌溽暑，慨思风露秋。晴雨俱可人，亦莫占鸣鸠。
宋-陆游-《忆昨》@入蜀还吴迹已陈，兰亭道上又逢春。诸君试取吾诗看，何异前身与後身？
宋-陆游-《忆昨》@当年落魄锦江边，物外常多宿世缘。先主庙中逢市隐，丈人观里识巢僊。
宋-陆游-《忆昨》@万里曾为汗漫游，岂知白首弄渔舟！会骑一鹤凌风去，何处人间无酒楼？
宋-陆游-《异梦》@山中有异梦，重铠奋雕戈。敷水西通渭，潼关北控河。凄凉鸣赵瑟，慷慨和燕歌。此事终当在，无如老死何！
宋-陆游-《驿壁偶题》@累累驿门堠，杳杳寺楼钟。叶落树阴薄，云生山崦重。交亲穷未弃，父子老相从。惟待新粳熟，高眠听夜舂。
宋-陆游-《驿壁偶题》@去去投山驿，悠悠解橐装。斜阳穿破厩，落叶满空廊。舞简村巫醉，涂朱野女妆。近行吾亦倦，假寝据胡床。
宋-陆游-《驿舍海棠已过有感》@凄凉古驿官道傍，朱门沈沈春日长。暄妍光景老海棠，颠风吹花满空廊。物生荣悴固其常，惜哉无与持一觞。游蜂戏蝶空自忙，岂知美人在西厢。我虽已老犹能狂，伫立为尔悲容光。盛时不遇诚可伤，零落逢知更断肠。
宋-陆游-《驿舍见故屏风画海棠有感》@厌烦只欲长面壁，此心安得顽如石。杜门复出叹习气，止酒还开惭定力。成都二月海棠开，锦绣裹城迷巷陌。燕宫最盛号花海，霸国雄豪有遗迹。猩红鹦绿极天巧，叠萼重跗眩朝日。繁华一梦忽吹散，闭眼细思犹历历。忧乐相寻岂易知，故人应记醉中诗。夜阑风雨嘉州驿，愁向屏风见折枝。
宋-陆游-《驿亭小憩遣兴》@淡日微云共陆离，曲阑危栈出参差。老松临道阅千载，杜宇号山连四时。汉水东流那有极，秦关北望不胜悲。邮亭下马开孤剑，老大功名颇自期。
宋-陆游-《翌日早晴》@泽居傍海坝，暑雨困积潦。四顾路俱绝，所至泥浩浩。坐卧败屋中，兀若在孤岛。得米无束薪，端忧令人老。今朝复何朝，浮云散如扫。一蝉鸣高槐，两蝶点平草。欣然受凉颸，便欲事幽讨。呼童羁我驹，东走天台道。
宋-陆游-《意行至神祠酒坊而归》@雨收霁色满川原，独曳枯藤出里门。陌上微风摇稗穟，沟中残水出篱根。系牲庙柱悲刀几，酾酒村场满盎盆。兴尽还家殊不远，渔灯绩火闹黄昏。
宋-陆游-《薏苡》@初游唐安饭薏米，炊成不减雕胡美。大如芡实白如玉，滑欲流匙香满屋。腹腴项脔不入盘，况复餐酪夸甘酸。东归思之未易得，每以问人人不识。呜呼，奇材从古弃草菅，君试求之篱落间！
宋-陆游-《因王给事回使奉寄》@雨昏郡郭连三日，吏报江流忽数回。正叹船如天上坐，那知人自日边来。臂弓腰箭身今老，航海梯山运已开。汉虏不应常自守，期公决策画云台。
宋-陆游-《饮罢寺门独立有感》@一邑无平土，邦人例得穷。凄凉远嫁归，憔悴独醒翁。今古阑干外，悲欢酒醆中。三巴不摇落，搔首对丹枫。
宋-陆游-《饮罢夜归》@老病畏多酌，退闲愁夜行。市灯疏欲尽，楼月澹初生。露冷莎蛩咽，天高塞雁征。归来差自喜，拥被听疏更。
宋-陆游-《饮伯山家因留宿》@小醉悠然不作酲，断云飞尽却成晴。月生檐外见帘影，风下城头闻角声。岸帻莎庭便发冷，酌泉桐井觉魂清。鸡号忽报明星上，梦破虚皇白玉京。
宋-陆游-《饮村店夜归》@致主初心陋汉唐，暮年身世落农桑。草烟牛迹西山口，又卧旗亭送夕阳。
宋-陆游-《饮村店夜归》@灩灩村醪君勿辞，橙椒香美白鹅肥。醉中忘却身今老，戏逐萤光蹋雨归。
宋-陆游-《饮村酒》@湘浦骚人咏啜漓，黄州饮湿又增奇。纷纷坐客评清浊，我已昏然睡不知。
宋-陆游-《饮酒》@我酒本小户，痛饮乃有时；意气不相值，终日持空卮。醉或能斋庄，不醉或狂逸，乃知老子狂，非自麴孽出。今日雪始晴，行歌官道傍，超然醒醉间，非庄亦非狂。
宋-陆游-《饮酒》@六十四民安在哉？千八百国俱烟埃。世人一沤寄巨海，对酒不醉吁可哀！平生清狂今白首，芒屦布裘称野叟。晨兴窗几网蛛丝，石洞书来饷名酒。看月直到无月时，寻花直到花片飞；醉中往往花压帽，邻里聚看湖边归。先生两耳不须洗，利名不到先生耳。狂歌起舞君勿嘲，青山白云终醉死。
宋-陆游-《饮酒》@陆生学道欠力量，胸次未能和盎盎。百年自笑足悲欢，万事聊须付酣畅。有时堆阜起峥嵘，大呼索酒浇使平。世间岂无道师与禅老，不如闭门参麴生。朋旧年来散如水，惟有铛杓同生死。一日不见令人愁，昼夜共处终无尤。世言有毒在麴蘖，腐胁穿肠凝血脉。人生适意即为之，醉死愁生君自择。
宋-陆游-《饮酒近村》@放翁睡多少行立，人扶往赴邻里集。痛饮山花插鬓红，醉归棘露沾衣湿。纱巾一幅何翩翩，庭中弄影不肯眠。莫欺此老今衰甚，曾见高皇狩越年。
宋-陆游-《饮酒望西山戏咏》@太白十诗九言酒，醉翁无诗不说山。若耶老农识几字，也与二事日相关。
宋-陆游-《饮牛歌》@门外一溪清见底，老翁牵牛饮溪水。溪清喜不污牛腹，岂畏践霜寒堕趾。舍东土瘦多瓦砾，父子勤劳艺黍稷。勿言牛老行苦迟，我今八十耕犹力。牛能生犊我有孙，世世相从老故园。人生得饱万事足，拾牛相齐何足言！
宋-陆游-《饮石洞酒戏作》@酣酣霞晕力通神，澹澹鹅雏色可人。一笑破除垂老日，满怀摇荡隔年春。梅花的的吹初破，杨柳纤纤染未匀。醉倒桥边人不怪，西曹免护相君茵。
宋-陆游-《饮张功父园戏题扇上》@寒食清明数日中，西园春事又忽忽。梅花自避新桃李，不为高楼一笛风。
宋-陆游-《隐趣》@归老家山一幅巾，俗间那可与知闻。举杯每属江头月，赠客时缄谷口云。行采菖蒲缘藓磴，卧浮舴艋入鸥群。力营隐趣君无怪，作得闲人要十分。
宋-陆游-《鶯花亭》@沙外春风柳十围，绿阴依舊语黄鹂。故应留与行人恨，不见秦郎半醉时。
宋-陆游-《迎赦呈王志夫李德孺师伯浑》@平明置骑传诏函，帝意欲与东皇参。青城回仗国人喜，金鸡衔赦天恩覃。吾君爱民靡不到，黄纸字密如吴蚕。纪元故事极用九，圣政尽美方登三。嗟余久已去魏阙，梦到豹尾犹毵毵。过郊一月方拜赦，始知身落天西南。欢呼已怪衰病愈，蹈舞更觉春风酣。何当与子归共载，二月起柁江如蓝。
宋-陆游-《迎诏书》@忆瞻銮仗省门前，扇影鞭声下九天。寂寞嘉州迎诏处，忽闻鼓吹却凄然。
宋-陆游-《拥炉》@急雨狂风暮不收，燎炉薪暖复何忧。如倾潋灩鹅黄酒，似拥蒙茸狐白裘。大泽羁鸿来万里，高城传漏过三筹。明朝会看稽山雪，莫为冲寒怯上楼。
宋-陆游-《拥炉》@睡少人人笑老生，拥炉孤坐欲三更。月移西去失花影，风自北来传漏声。凫鼎煎茶非俗物，雁灯开卷惬幽情。兴来自喜犹强健，一纸清诗取次成。
宋-陆游-《拥炉不出辄终日自嘲》@柴门木落叶成堆，十日元无一再开。书坐藏多为饱祟，诗缘吟苦作穷媒。儿言山圃当收栗，僧约溪桥共探梅。堪笑此翁推不动，地炉无火画寒灰。
宋-陆游-《永日无一事作诗自诒》@目昏罢观书，足蹇停游山；三事差可乐，造物乃复悭。得非闵我老，作意镌其顽，扫除尽宿习，使得终日闲？闲亦何负汝，剡曲茆三间，奇石玩荦角，清流听淙潺。勿言村醪薄，数酌可解颜。翛然日已夕，卧看飞鸟还。
宋-陆游-《咏史》@入郢功成赐属镂，削吴计用载厨车。闭门种菜英雄事，莫笑衰翁日荷鉏。
宋-陆游-《咏史》@夜雨灯前感慨深，为邦一士重千金。风云未展康时略，天地能知许国心。剑忽拄颐都将相，帽曾压耳隐山林。英雄自古常如此，君看隆中梁甫吟！
宋-陆游-《用短》@用短定非痴，爱闲真复奇。饭香贫始觉，睡味老偏知。畦地闲栽药，留僧静对棋。余年犹有几，舍此欲何之？
宋-陆游-《忧国》@恩许还山已六年，誓凭耕稼饯华颠。养心虽若冰将释，忧国犹虞火未然。议论孰能忘忌讳？人材正要越拘挛。群公亦采刍荛否？贞观开元在目前。
宋-陆游-《幽怀》@苫茅架竹亦吾庐，病起幽怀得小摅。爱酒已捐身外事，闭门犹读死前书。邻家人喜添新犊，小市奴归得早蔬。但使身安岁中熟，敢辞老境落樵渔！
宋-陆游-《幽居》@孤村野径不曾锄，恶草从来一寸无。每为游鱼疏港渎，更绿啼鸟植楸梧。闲门犹有僧时到，残产浑无赋未输。浪走人间真误计，暮年犹足补东隅。
宋-陆游-《幽居》@海澨结茆新，退藏常畏人。已侵垂老境，尚爱不赀身。丹灶长生药，巢居上古民。秋来有奇事，鸥鹭日相亲。
宋-陆游-《幽居》@早岁犹奇怪，中年痛扫除。华堂棋陆废，名马宴游疏。散帙身忘倦，畦蔬手自鉏。寥寥千载後，谁此访幽居？
宋-陆游-《幽居》@社结山林友，家藏种树书。蔽床欣卜宅，容驷笑高闾。薄饭频葅韭，单衣旋制綀。东家借蹇罢，南市买船初。美景游俱遍，邻翁好不疏。时时得乘兴，岂独爱吾庐。
宋-陆游-《幽居》@宿志在人外，清心游物初。犹轻天上福，那习世间书。荠菜挑供饼，槐芽采作葅。朝晡两摩腹，未可笑幽居。
宋-陆游-《幽居》@翳翳桑麻巷，幽幽水竹居。纫缝一獠婢，樵汲两蛮奴。雨挟清砧急，篱悬野蔓枯。邻村有鬻子，吾敢叹空无！
宋-陆游-《幽居》@幽居人迹稀，柴扉昼常掩。小池清见底，疏雨时数点。蝉嘒秋未衰，花房暮先敛。老大固多伤，年华还冉冉。
宋-陆游-《幽居》@旌节庭下葵，鼓吹池中蛙，坐令灌园公，忽作富贵家。浮生均一哄，事过但兴嗟。蚩蚩彼何人，欲摘空中花？墙隅蔬可挽，巷口酒可赊，疏嬾遂吾性，不卖东陵瓜。
宋-陆游-《幽居》@毒暑流金石，吾庐乃尔幽。松棚香带露，竹簟冷生秋。荡桨苹花浦，垂竿杜若洲。非关遗世事，聊以解吾愁。
宋-陆游-《幽居》@百事徒劳无一成，幽居偶得称幽情。傍篱丛枳寒犹绿，遶舍流泉夜有声。饥坐炮燔多巨栗，醉归怀袖有新橙。爱闲自是从来癖，敢窃区区纳禄名。
宋-陆游-《幽居》@莫笑茅茨陋，冈形接卧龙。连娟镜湖月，缥渺宝林钟。闲约鱼池钓，眠听碓舍舂。他年好事客，过此访遗踪。
宋-陆游-《幽居》@小舫藤为缆，幽居竹织门。短篱围藕荡，细路入桑村。鱼脍槎头美，醅倾粥面浑。残年谢轩冕。犹足号黎元。
宋-陆游-《幽居》@花过莺初嬾，泥新燕正忙。病余犹止酒，睡起独焚香。拄杖嫌园窄，棋枰喜日长。北窗元可乐，不是傲羲皇。
宋-陆游-《幽居》@破屋颓垣雾雨昏，幽人终日掩柴门。因锄衰草通南阜，偶洗丛篁见北村。裋褐奇温等狐腋，寒蔬脆美敌熊蹯。冬来酒户微增旧，万事应须付一尊。
宋-陆游-《幽居》@万家水竹古山阴，拣得幽居惬素心。梁燕委巢知社近，井桐飘叶觉秋深。琴缘废久尘常积，书为开稀蠹渐侵。幸自杜门无一事，不须清夜感衣砧。
宋-陆游-《幽居》@老子堪咍老转痴，幽居喜及早寒时。芋魁加糁香出屋，菰首芼羹甘若饴。颠倒朱黄思误字，纵横黑白戏拈棋。此怀敢向今人说，骨朽诸贤却见知。
宋-陆游-《幽居》@遶屋巉巉碧玉峰，个中天遣养疏慵。捐书已叹空虚腹，得酒还浇垒块胸。曲几坐看窥户月，短蓬卧听隔城钟。柴桑自有归来意，枉道人间不见容。
宋-陆游-《幽居》@松陵甫里旧家风，晚节何妨号放翁。衰极睡魔殊有力，愁多酒圣欲无功。一编蠹简晴窗下，数卷疏篱落木中。退士所图惟一饱，诸公好为致年丰。
宋-陆游-《幽居》@衰鬓萧条笑旧青，一枝栖稳寄余龄。徐行不媿衣露肘，安卧何妨席见经。视客恰如堂上燕，捐书那愿案头萤。时时开说前贤事，聊遣乡闾识典刑。
宋-陆游-《幽居》@谢病言归一鹿车，短篱数掩护幽居。树枝南畔有飞鹊，莲叶东边多戏鱼。倦枕续成惊断梦，斜风吹落读残书。兴来偶曳枯筇出，父老逢迎却未疏。
宋-陆游-《幽居》@一曲清溪带浅山，幽居终日卧林间。丹经在昔曾亲授，死籍从今或可删。人笑拙疏安淡泊，天教强健享清闲。秋来渐有佳风月，拟与飞仙日往还。
宋-陆游-《幽居》@青门不种故侯瓜，拣得湖山便寄家。老境一廛依水竹，壮游万里犯风沙。气衰那办饮无算，病著更知生有涯。莫道吾庐全索寞，墙东新补数株花。
宋-陆游-《幽居》@练褐藤冠物外装，下帘留住欲残香。潇湘客过夸渔具，灊皖僧来说药方。诗未遽衰犹跌宕，书虽小退亦轩昂。不绿厌静寻幽事，老去无如白日长。
宋-陆游-《幽居》@人间岁月苦駸駸，白首幽居不厌深。嬾爱举杯成美睡，静嫌对弈动机心。山村野渡双芒屩，夜雪晨霜一布衾。不到匡庐三十载，梦携巾钵上东林。
宋-陆游-《幽居》@大患元因有此身，百年强半走踆踆。折残广武城边柳，染尽洛阳衣上尘。绕树鹊孤栖渐稳，支床龟老息初匀。出门不欲摩双眼，世态年来又一新。
宋-陆游-《幽居》@白发萧萧仅到肩，一枝藤杖日翩跹。草苫墙北栖鸡屋，泥补桥西放鸭船。心似枯葵空向日，身如病栎孰知年？放怀却有翛然处，不养金丹不学禅。
宋-陆游-《幽居》@策府还家又五年，心常无事气常全。平生本不营三窟，此日何须直一钱！雨霁桑麻皆沃若，地偏鸡犬亦翛然。闭门便造桃源境，不必秦人始是仙。
宋-陆游-《幽居》@穷老苦畏事，雅意在丘壑；结茆镜湖上，卒岁安寂寞。有门常嬾开，壁间挂双屩。犹恨未远人，静夜闻城角。
宋-陆游-《幽居》@殊方飘泊向谁论，小住僧庐亦所欣。得饱罢挥求米帖，爱眠新著毁茶文。摘蔬篮小沾清露，斸药鉏轻带湿云。从此生涯足幽事，宦游虚用半生勤。
宋-陆游-《幽居》@落叶纷可扫，幽花寒自开。囷空无雀噪，门静有僧来。孤学时方弃，穷途势莫回。呼儿了租赋，莫待县符催。
宋-陆游-《幽居》@来客无僮奴，剥啄自叩户；主人亦萧然，茗饮不能具。清言正绝倒，日暮亟散去。更欲尽所怀，衣薄畏霜露。
宋-陆游-《幽居》@百顷菰蒲古泽中，老夫病起恰秋风。流年不贷人皆老，造物无私我自穷。市隐昔曾从啸父，山栖今欲效园公。芳樽虽匪金丹术，槁面尊前也蹔红。
宋-陆游-《幽居》@雨霁鸡栖早，风高雁阵斜。园丁刈霜稻，村女卖秋茶。缺井磨樵斧，枯桑系钓槎。客来那用问，此是放翁家。
宋-陆游-《幽居》@横草无功负主恩，一生强半卧衡门。蠹书身世元无憾，伏枥光阴不更论。春雨负薪兰渚市，秋风采药石帆村。更思旋籴场中麦，暖热尘埃老瓦盆。
宋-陆游-《幽居》@面面秋山拥翠屏，天留三亩著云扃。迎霜南阜枫林赤，饱雨西村菜甲青。散策人惊衰後健，浩歌自觉醉中醒。凌烟冠剑应无尔，布帽裙襦老管宁。
宋-陆游-《幽居》@山园手栽花，日夜数花时。花开亦已落，一欢自无期。劝君强自娱，勿作儿女悲；春风染柳条，不染君鬓丝。
宋-陆游-《幽居》@烟水重重际海涯，夜深风雨耿茆茨。交朋散落欢娱少，忧患侵陵志气衰。痴腹何由有鳞甲，俗情自未去毛皮。诗书六十余年梦，更拟传衣付小儿。
宋-陆游-《幽居》@种菜三四畦，畜豚七八个，永言给宾祭，且复课慵惰。霜清黄犊健，土润小雨过，冬耕不可失，努力勿安卧。
宋-陆游-《幽居》@放翁家山阴，其贫盖一国。骨相异虎头，祠禄真鸡肋。有米薪未具，坐待至曛黑。躬耕岂所难？一饱非尔力。
宋-陆游-《幽居初夏》@湖山胜处放翁家，槐柳阴中野径斜。水满有时观下鹭，草深无处不鸣蛙。箨龙已过头番笋，木笔犹开第一花。叹息老来交旧尽，睡来谁共午瓯茶。
宋-陆游-《幽居初夏》@路缭长堤北，家居小市西。陂塘晨饮犊，门巷午鸣鸡。妇喜蚕三幼，儿夸雨一犁。衰翁亦放浪，未怕屐沾泥。
宋-陆游-《幽居初夏》@梅坞青黄子，草陂红紫花。双鹅朝戏浦，群鸭暮还家。赤脚挑残笋，苍头摘晚茶。出门逢野老，满意说桑麻。
宋-陆游-《幽居初夏》@藤冠草屦病支离，门外纷纷百不知。解箨有声惊倦枕，飞花无力点清池。闲思旧事惟求醉，老感流年只自悲。绿树阴中红练起，一团零乱湿臙脂。
宋-陆游-《幽居初夏》@长歌嫋嫋插秧天，小繖翻翻入市船。高栋巢乾初乳燕，绿槐阴密已鸣蝉。只言末俗人情恶，未废先生日晏眠。推枕起来闲弄笔，铜蟾手自挹寒泉。
宋-陆游-《幽居初夏》@诘曲穿桑径，讴哑响竹门。疏泉灌藜苋，倚杖牧鸡豚。江步横新舸，茅檐弄幼孙。太平端有象，谁与画吾村？
宋-陆游-《幽居初夏》@鬓毛秃尽齿牙疏，难受人间折简呼。诗酒本来无藉在，形骸况复不枝梧。槐阴渐密能鄣日，池水新生可浴凫。移得太行终亦死，平生常笑北山愚。
宋-陆游-《幽居初夏》@大耋光阴短，南讹日月长。松枯宜倒壑，龟老惯榰床。寂寂三升稷，悠悠百本桑。饥寒犹肮脏，何术砭吾肓？
宋-陆游-《幽居春晚》@云归禹穴赏新晴，酒买兰亭散宿酲。竹带鞭移俄盛出，鹤全窠买已长鸣。故山虽媿收身晚，外物元如脱发轻。只恐村邻成间阔，杖藜随处叩柴荆。
宋-陆游-《幽居春晚》@老废雠书病废诗，昼闲惟与睡相宜。未寻内史流觞地，又近庞公上冢时。花发游蜂喧院落，笋长驯鹿入藩篱。石帆山下春如许，野老来招不用辞。
宋-陆游-《幽居春夜》@暮景催人雪鬓双，十年始复反吾邦。云逢佳月每避舍，酒压闲愁如受降。三弄笛声初到枕，一枝梅影正横窗。要知清梦游何许，不钓桐江即锦江。
宋-陆游-《幽居感怀》@偶傍枫林结数椽，东归也复度流年。汀洲雁下依残水，墟里人行破夕烟。十月风霜欺客枕，五更鼓角满江天。散关清渭应如昨，回首功名一怆然。
宋-陆游-《幽居即事》@采药鹿门山，钓鱼富春渚。君看此气象，何止辈伊吕。直令终不偶，後人会知汝。亦不妨著书，世恲秘囊褚。
宋-陆游-《幽居即事》@壮岁本亡奇，颓龄又及斯。极知身有几，惟是醉相宜。烧草温新犊，编篱护伏雌。谋生未忘念，笑语路傍儿。
宋-陆游-《幽居即事》@山崦可伐薪，稻陇可负耒，但令二事集，一饱已有在。霜林两株橘，春圃数畦菜，仁哉造物心，乞我曾不爱。炊烹付樵青，鉏灌赖阿对。乃翁亦自为，高枕听晨碓。
宋-陆游-《幽居即事》@晚日照茅茨，西风吹接篱。贫思止酒易，老悔养丹迟。斸地秋畦药，焚香夜揲蓍。呼儿具舟楫，吾欲上湘漓。
宋-陆游-《幽居即事》@书几积流尘，砚池渍浅墨，老夫自省事，童子岂不力。人生适可尔，过计亦何得。胡为弃梨枣，日夜长荆棘？洗汝侈汰心，去汝骄吝色，一菜饱有余，奚取万钱食。
宋-陆游-《幽居即事》@野寺促晨装，古驿休破橐。虽云行役苦，客子心独乐。家山幸归来，未免叹拘缚。安得万里天，翩然下孤鹤。
宋-陆游-《幽居即事》@暮年乞残骸，穷巷事幽屏。晨兴食一箪，有味敌五鼎。终日无再炊，奈此夏昼永。枯肠不禁搅，戒婢罢煮茗。
宋-陆游-《幽居即事》@小磑落雪花，修绠汲牛乳。幽人作茶供，爽气生眉宇。年来不把酒，杯榼委尘土。卧石听松风，萧然老桑苎。
宋-陆游-《幽居即事》@日铸岁几何，苞苴遍权门。野人求其类，金墺实弟晜。超然高世韵，何独驱睡昏。安得如吾宗，坐致顾渚园？
宋-陆游-《幽居即事》@酒能忘事物，不过在醉时。麴孽力既尽，万绪如盎丝。阿堵雅见疏，欢伯难与期。自怜善用短，时诵止酒诗。
宋-陆游-《幽居即事》@薰艾割蜜房，荷锄掘吴术。谁烹弥明鼎，来荐维摩室？厚味不腊毒，上药能愈疾。今夕风月佳，良会不可失。
宋-陆游-《幽居即事》@古人在山林，躬自事樵汲。我虽迫耄期，勤慎亦在习。扫地拂几砚，何遽力弗给。却笑杜陵翁，多卧少行立。
宋-陆游-《幽居即事》@屏居江海涯，杳杳菰蒲深，俛仰夏令中，泽国正多阴。桑椹熟以紫，水鸟时遗音。偶得一瓢酒，邻里聊相寻。
宋-陆游-《幽居记今昔事十首以诗书从宿好林园无俗情为》@总角人家塾，学经至豳诗，治道本耕桑，此理在不疑。今兹垂九十，谢事居海涯，戴星理农业，未叹筋力衰。四月筑麦场，五月瀦稻陂。秉火去螟蝗，磨刀翦棘茨。西成大作社，歌鼓乐圣时。
宋-陆游-《幽居记今昔事十首以诗书从宿好林园无俗情为》@上世本为农，辍耕业诗书。我少学不成，固应返其初。冥冥不自揣，乡校参群居。中岁偶拔擢，清班久趑趄。典奏入南宫，妯书长石渠。及其乞身归，旧业已丘墟。衰疾或小间，力尚给荷锄。寄声谢故人，毋为笑迂疏。
宋-陆游-《幽居记今昔事十首以诗书从宿好林园无俗情为》@我昔挥短楫，终年钓吴松；遗尝携长鑱，采药玉霄峰。为计晚大缪，朝路偶见容；晨趋大明班，夜听长乐钟。白发迫归休，居然鲜欢悰。上恩许乞骸，一日收孤踪。蓬茅略补葺，甑碓勤炊舂。故交零落尽，岁晚当谁从？
宋-陆游-《幽居记今昔事十首以诗书从宿好林园无俗情为》@还乡老于死，举目少耆宿。邑屋亦或非，所余但乔木。曩时列鼎家，今不饱半菽。盛衰迭变迁，何者非陵谷。羸然九十翁，世故见已熟。偶能达一理，万事等破竹。布缝一称衣，藜煮半釜粥。余年更何为，枕藉糟与麴。
宋-陆游-《幽居记今昔事十首以诗书从宿好林园无俗情为》@癸亥辞修门，拜赐散人号。一出非本心，欢喜归祭灶。故乡多名山，幸得遂所好。舟舆虽难具，信步亦可到。清溪无尘滓，奇峰有云冒。雨垫林宗巾，风落孟嘉帽。岂惟狂故在，望远亦未眊。一醉倘可谋，敢爱将军告？
宋-陆游-《幽居记今昔事十首以诗书从宿好林园无俗情为》@入蜀过匡庐，秋风宿东林。月出断山口，满窗松竹阴。袅袅一枝烛，道人语夜深。亦设饼果供，慰此羁旅心。犹恨非远公，无酒遣我斟。明日下山去，叹息难重寻。回首四十年，驹隙何駸駸；旧游不可到，怅望空长吟。
宋-陆游-《幽居记今昔事十首以诗书从宿好林园无俗情为》@昔戍西陲时，凭高望中原，愿欲乘天风，往吊绮与园。有志莫能遂，怅望商山魂。遥想山中人，岁时奠芳荪，夕阳萧鼓散，高柳拥庙门。老来更事多，考古见本根，乃知当时事，祸福未易言。千载信悠悠，浩叹掩绿尊。
宋-陆游-《幽居记今昔事十首以诗书从宿好林园无俗情为》@客舟挂烟帆，千里过楚都，七泽渺无际，大不数具区。浪翻出长蛟，云拆浮天吴，峨峨来如山，碎船不须臾。江行幸已尽，三峡尤畏途，槎牙人（左雨右差）瓮，小失即见屠。叩头祷鬼神，已脱犹号呼。愿君勤自励，忧患何时无？
宋-陆游-《幽居记今昔事十首以诗书从宿好林园无俗情为》@昔自京口归，卜居得剡曲。地偏无市人，民淳有古俗。陋屋仅结茆，粗饭财脱粟。典衣以沽酒，九月未能赎。宁负翁子薪，耻售卞和玉。老身已如此，儿子亦碌碌。藏书幸无恙，自计不啻足。拾穗且浩歌，行矣堕鬼录！
宋-陆游-《幽居记今昔事十首以诗书从宿好林园无俗情为》@少小喜读书，终夜守短檠，其实无甚解，不幸误有声。劳苦亦何得，空失东皋耕。暮年乃小黠，告归学养生。采药作远游，把钓适幽情。高楼笛数曲，小轩棋一枰。余年置勿忧，不卿何由烹。
宋-陆游-《幽居遣懹》@大患元因有此身，正须枵腹对空囷。扶持接客宁嗟老？质贷迎医未厌贫。碓下罕遗鸡啄粒，席间不扫鼠行尘。时时笑顾儿曹说：纵有烟霄莫问津。
宋-陆游-《幽居遣懹》@斜阳孤影叹伶仃，横按乌藤坐草亭。闲久更知贫有味，病多那责药无灵。农书甚欲从师授，忍字常须作座铭。更喜友生能饷酒，欣然一醉倒长瓶。
宋-陆游-《幽居遣懹》@习气深知要扫除，时时褊忿独何欤？呼童不应自生火，待饭未来还读书。世态讵堪闲处看？俗人自与我曹疏。作诗未必能传後，要是幽懹得小摅。
宋-陆游-《幽居示客》@嗜睡疏茶碗，逢春爱麴车。聊将枕流耳，静听属私蛙。林下闲成癖，人间嬾莫加。孙登欲长啸，四座且无哗。
宋-陆游-《幽居示客》@齿发虽俱弊，神明尚有余。幽扉链奇药，细字录仙书。野水鸣苔径，长松荫草庐。客来多谢病，深媿问何如。
宋-陆游-《幽居书事》@莫叹人间苦不谐，清时有味是归来。已因积毁成高卧，更借阳狂护散才。正欲清言闻客至，偶思小饮报花开。纷纷争夺成何事，白骨生苔但可哀。
宋-陆游-《幽居书事》@老人初起厌嚣喧，尘几从教鼠迹存。赤脚平头俱遣去，倚墙危坐咽朝暾。
宋-陆游-《幽居书事》@安命知天更不疑，幽居最爱早寒时。手中书堕初酣枕，窗下灯残正剧棋。鲜鲫每从溪女买，香菰时就钓船炊。山阴清绝君须记，雪里骑驴未办诗。
宋-陆游-《幽居书事》@买鱼赊酒皆高兴，野店溪桥图画中。从此衰翁自行耳，不须多事唤蛮童。
宋-陆游-《幽居述事》@曾会兰亭醉堕簪，後身依旧住山阴。琴传数世漆文断，鹤养多年丹顶深。涤砚滩头无渍墨，吹萧月下有遗音。小诗戏述幽居事，後有高人识此心。
宋-陆游-《幽居述事》@颓然掩户不妨奇，又赋幽居第二诗。大药鼎成令虎守，精思床稳用龟搘。壶中自喜乾坤别，局上元知日月迟。更就群童闲錾草，人间何处不儿嬉？
宋-陆游-《幽居述事》@落叶平沟日满廊，幽居又赋第三章。喜无俗事干灵府，恨不终年住醉乡。上树榜船虽老健，疏泉移竹亦穷忙。山僧欲去还留话，更尽西斋一炷香。
宋-陆游-《幽居述事》@舴艋东归喜遂初，频拈枯笔赋幽居。细烧柏子供清坐，明点松肪读道书。苍爪嫩芽开露茗，红根小把瀹烟蔬。年来自许机心尽，颇怪飞鸥自作疏。
宋-陆游-《幽居岁暮》@冉冉忘年往，纷纷厌事来。庭除多草莽，几砚亦尘埃。园为畦蔬到，门因汲水开。偶闻林鸟语，太息又春回。
宋-陆游-《幽居岁暮》@却医翻少疾，辞禄不加贫。嘉木移俱活，村醪酿辄醇。悠悠还过日，盎盎又逢春。狂舞君毋笑，梅花插满巾。
宋-陆游-《幽居岁暮》@老去转无事，室空惟一床。卧时幽鸟语，行处野花香。巷北观神社，村东看戏场。谁知屏居意，不独为耕桑。
宋-陆游-《幽居岁暮》@燃薪代秉烛，煮茗当传杯。但恨朋侪少，那知日月催。衣裘任穿穴，芋栗且燔煨。不为残年迫，吾心久矣灰。
宋-陆游-《幽居岁暮》@古井年年浚，荒畴日日犁。刈茅苫鹿屋，插棘护鸡栖。闲赖书遮眼，愁须酒到脐。斜阳有常课，缓步上湖堤。
宋-陆游-《幽居晚兴》@借鉏斸药喜微香，汲井浇花趁晚凉。胸次何曾横一物，尊前尚欲笑千场。锦江秋雨芙蓉老，笠泽春风杜若芳。归去自佳留亦乐，梦中何处是吾乡？
宋-陆游-《幽居无一事戏作》@长须仅有玉川奴，秃尾犹无漫汉驴。万事已随春枕断，故人何啻晓星疏。出乘微雨鉏畲粟，归傍荒畦撷野蔬。一字不看方睡美，任人搜去帐中书。
宋-陆游-《幽居戏咏》@清泉遶屋竹连墙，回首微官意已忘。小瓮带泥收洛笋，细鳞穿柳买河鲂。黄旗万里无侯骨，红烛千锺有酒肠。欲起九原谁可友？兰亭修禊晋诸王。
宋-陆游-《幽居戏赠邻曲》@暮年远屏天所借，落佩倒冠如得谢。虽无壶酒助歌呼，幸有蠹书供枕藉。市声不闻耳差静，车辙扫空身转暇。雨悭葵叶未吐甲，露重榴房初坼罅，深红菱角密覆水，烂紫蒲桃重垂架。直令掩关避世俗，未害煎茶唤邻舍。萧萧鸡犬衡门晚，寂寂灯火幽窗夜。劝君切勿纵高谈，性命如丝不禁吓。
宋-陆游-《幽居夏日》@茅舍参差烟霭中，超然高兴与谁同？形骸已与流年老，诗句犹争造物功。子母瓜新间尊俎，公孙竹长映帘栊。日长愈觉闲无事，隐具成书又一通。
宋-陆游-《幽居夏日》@内史兰亭晚卜邻，永和风月凛如新。功名不入闲人梦，诗酒犹关老子身。檐浅时时闻霣箨，池清一一见潜鳞。正令未逐飞仙去，要是巢居太古民。
宋-陆游-《幽居院》@久堕尘沙里，幽寻始此行。侵云千嶂合，披草一僧迎。藓润泉时滴，崖倾竹倒生。登高忽平旷，回首失峥嵘。老矣犹孤客，归哉念耦耕。结庐殊未定，此地颇关情。
宋-陆游-《幽居杂题》@开岁频风雨，清明气始和。游山书半废，耽酒睡常多。客去孙登啸，牛疲甯戚歌。余生犹有几？尽底付渔蓑。
宋-陆游-《幽居杂题》@雅意元知止，遄归喜遂初。久闲棋格长，多病钓徒疏。渍药三升酒，支头一束书。儿曹看翁嬾，切勿厌蜗庐。
宋-陆游-《幽居杂题》@忽忽年光逝，悠悠世事非。晓犹明绩火，昼永咎渔扉。施食禽鱼熟，疏沟杞菊肥。寂寥何所叹？父子自相依。
宋-陆游-《幽居杂题》@独往成初志，安居谢世纷。名书硬黄纸，古砚熨焦纹。雨作占琴荐，风来散鹭群。岂无朝市事，塞耳未曾闻。
宋-陆游-《幽栖》@何处是幽栖？城南路少西。杨花穿户入，燕子避帘低。棋局聊相对，茶炉亦自携。溪头云易合，晚雨又成泥。
宋-陆游-《幽栖》@幽栖少人客，积病得衰残。身纳分司禄，儿须远次官。新寒换衣典，闲日借书观。更叹秋来瘦，晨兴觉帽宽。
