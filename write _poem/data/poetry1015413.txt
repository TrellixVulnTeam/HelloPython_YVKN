宋-陆游-《山家》@清绝更谁如？松风小阁虚。氎巾参几杖，鹤毳落琴书。新凿淘丹井，常携斸药鉏。身闲随处乐，何况是吾庐。
宋-陆游-《山家暮春》@遶屋清阴合，缘堤绿草纤。起蚕初放食，新麦已磨镰。苦笋先调酱，青梅小蘸盐。佳时幸无事，酒尽更须添。
宋-陆游-《山家暮春》@行饭独相羊，扶藜过野塘。晴光生蝶粉，暖律变莺吭。美群儿竞，蚕饥小妇忙。深知游宦恶，穷死勿离乡。
宋-陆游-《山脚散步由舍北归》@偶散东冈步，因成北渚游。鸦昏先小泊，鱼暖欲群浮。缓曳红藤杖，斜披紫绮裘。闲身病亦可，随处得无愁。
宋-陆游-《山脚散步由舍北归》@幽径欣行药，衰年困负薪。梅残香更远，草勋绿初匀。鱼似濠梁乐，鸥如海上驯。度桥成一笑，微健及新春。
宋-陆游-《山脚散步由舍北归》@空碧升团月，江郊弄夕霏。生涯今始是，年事古犹稀。冰解鱼初跃，风和雁欲归。兴来忘远近，草露已沾衣。
宋-陆游-《山居》@平生杜宇最相知，遗我巢山一段奇。茶磑细香供隐几，松风幽韵入哦诗。溪边拂石同儿钓，竹下开轩唤客棋。几许放翁新事业，不教虚过太平时。
宋-陆游-《山居》@客至何曾共剧谈，行藏独有老农谙。觅官肯信山居乐，食淡方知饭味甘。一脉泉通浇药圃，万重云锁钓鱼庵。好奇自笑心无厌，行遍江南忆剑南。
宋-陆游-《山居》@平生绝爱山居乐，老去初心亦渐偿。直道本知天可恃，旷怀真与世相忘。径穿修竹衣巾爽，盘设灵苗匕箸香。但恨相逢无鲁叟，浩歌小试接与狂。
宋-陆游-《山居叠韵》@禽吟阴森林，鹿伏朴樕木。呜呼吾徒愚，仆仆逐肉粟。联翩怜鸢肩，覆餗速戮辱。艰难还山间，独欲足畜牧。跻梯栖西溪，筑屋宿北谷。光茫常当藏，椟玉触俗目。
宋-陆游-《山居食每不肉戏作》@溪友留鱼不忍烹，直将蔬粝送余生；二升畲粟香炊饭，一把畦菘淡煮羹。莫笑开单成净供，也能扪腹作徐行。秋来更有堪夸处，日傍东篱拾落英。
宋-陆游-《山居戏题》@海山缥缈斸云痀，扫地焚香悦性灵。嫩白半瓯尝日铸，硬黄一卷学兰亭。衰颜冉冉临清镜，华发萧萧倚素屏。尊酒不空身见在，莫争天上少微星。
宋-陆游-《山居戏题》@病起清羸不自持，年光都上鬓边丝。昏昏雨细梅黄後，漫漫秧青水满时。曲几方床娱永日，矮冠高屐骇群儿。客来莫笑狂颠甚，此处那容世俗知。
宋-陆游-《山麓》@草合路如线，偶随樵子行。林间遇磐石，小憩看春耕。
宋-陆游-《山庖》@新舂罢亚滑如珠，旋压犁祁软胜酥。更翦药苗挑野菜，山家不必远庖厨。
宋-陆游-《山墅》@烟水烟林老结庐，人间用短更谁知？软蒲稳背供危坐，小帜障灯便细书。莫欺衰病归山墅，曾领诸儒上石渠。贞观开元嗟已远，为君试说绍兴初。
宋-陆游-《山寺》@路尽初逢寺，行行独叩扉。民贫稀送供，僧老少完衣。日正楼钟动，溪深药草肥。吾衰亦久矣，舍此欲畴依？
宋-陆游-《山寺》@信步得佳寺，入门吹断香。林深栗鼠健，屋老瓦松长。吊古增凄怆，凭高寄慨慷。匆匆兴未尽，新月映方塘。
宋-陆游-《山寺》@篮舆送客过江村，小寺无人半掩门。古佛负墙尘漠漠，孤灯照殿雨昏昏。喜投襌榻聊寻梦，嬾为啼猿更断魂。要识人间盛衰理，岸沙君看去年痕。
宋-陆游-《山寺》@寺门压石危欲崩，槎牙老松挂苍藤。风传上方出定磬，雨暗古殿长明灯。宿林野鹘惊复起，争栗山童呼不应。溪南闻道更幽绝，明日裂布缝行縢。
宋-陆游-《山亭》@风恶阑回雨，天寒勒住花。寻幽扶楖栗，息倦倚槎牙。分韵僧吟苦，争棋客笑哗。相逢仍草草，归路并山斜。
宋-陆游-《山亭观梅》@与梅岁岁有幽期，忘却如今两鬓丝。乘淡月时和雪看，斸苍苔地带花移。先春瘦损应多恨，静夜香来更一奇。醉倒栏边君勿笑，明朝红萼缀空枝。
宋-陆游-《山头鹿》@呦呦山头鹿，毛角自媚好，渴饮涧底泉，饥啮林间草。汉家方和亲，将军灞陵老。天寒弓力劲，木落霜气早。短衣日驰射，逐鹿应弦倒。金盘犀筋命有系。翠壁苍崖迹如扫。何时诏下北击胡，却起将军远征讨？泉甘草茂上林中，使我母子常相保。
宋-陆游-《山头石》@秋风万木霣，春雨百草生，造物初何心，时至自枯荣。惟有山头石，岁月浩莫测，不知四时运，常带太古色。老翁一生居此山，脚力欲尽犹跻攀；时时抚石三叹息，安得此身如尔顽？
宋-陆游-《山行》@五尺桄榔杖，二寸栟榈冠，往来山谷中，发白面渥丹。初非乳石力，所得怀抱宽。入寺不寻僧，自爱松风寒。松风晚少静，我意殊未阑。却寻归村路，白石明青滩。
宋-陆游-《山行》@七十衰翁短鬓斑，药瓢藤杖伴清闲。平生恶路羊肠阪，晚岁羸躯饭颗山。一寸塔余青霭外，数声钟下翠微间。往来处处皆奇绝，莫道先生兴尽还。
宋-陆游-《山行》@老翁七十亦何求，尚赖山行散百忧。擫耳帽宽新小疾，独猿车稳正闲游。酒旗滴雨村场晚，茶灶炊烟野寺秋。若论人间长久事，高吟何啻傲封侯。
宋-陆游-《山行》@山鸟啼孤戍，烟芜入废亭。堤成陂水白，雨细稻秧青。草市少行旅，丛祠多乞灵。最怜投宿处，微火暮晶荧。
宋-陆游-《山行》@山光秀可餐，溪水清可啜。白云映空碧，突起若积雪。我行溪山间，灵府为澄澈。崚嶒崖角立，蟠屈路九折。黄杨与冬青，郁郁自成列；其根贯石罅，横逸相纠结。上扪鵰鹘巢，下历豺虎穴。流泉不可见，锵然响环玦。出山日已暮，林火远明灭。小息得樵家，题诗记幽绝。
宋-陆游-《山行》@闲人日日得闲行，况值今朝小雨晴。水浅游鱼浑可数，山深药草半无名。临溪旋唤罾船渡，过寺初闻浴鼓声。小醉未应风味减，满盘青杏伴朱樱。
宋-陆游-《山行》@南出柴门即是山，青鞋踏破白云间。旋偿酒券何时足？罢诺僧碑尽日闲。三尺古琴余爨迹，一枝禅杖带湘斑。吾庐北望云烟里，又伴纷纷宿鸟还。
宋-陆游-《山行》@缘崖曲曲羊肠路，傍水疏疏麂眼篱。举起短鞭成一笑，吾诗正是策勋时。
宋-陆游-《山行》@眼边处处皆新句，尘务经心苦自迷。今日偶然亲拾得，乱松深处石桥西。
宋-陆游-《山行过僧庵不入》@垣屋参差竹坞深，旧题名处嬾重寻。茶炉烟起知高兴，棋子声疏识苦心。淡日晖晖孤市散，残云漠漠半川阴。长吟未断清愁起，已见横林宿暮禽。
宋-陆游-《山行见三十年前题名怅然有赋》@百年村落半丘墟，垂老经过一柅车。金石阙讹秦汉旧，山川胜绝晋唐余。醉题墨淡尘昏壁，诗社人亡泪溅裾。名宦半生成底事？早时恨不学犁鉏。
宋-陆游-《山行赠野叟》@垂白衰翁住道边，突间犹喜续炊烟。壁如龟筴难占卜，瓦似鱼鳞不接连。幼学及时儿识字，官租先众吏无权。与君俱长宣和日，握手相看一怅然！
宋-陆游-《山行赠野叟》@莫笑孤村生理微，茅茨烟火自相依。客来旋扫青苔榻，日在先关白版扉。妇女忧蚕租叶去，儿童耘麦荷鉏归。散人世袭江湖号，剩欲溪头借钓矶。
宋-陆游-《山游暮归》@东行西行日暮归，川云漠漠雨霏霏。蝗余场上禾收薄，酒贵街头客醉稀。买犊躬耕空自力，灼龟占岁又成非。稚孙索饭殊关抱，怜汝何时得瓠肥。
宋-陆游-《山园》@山泉引派涨清池，野蔓移根络短篱。艺果极知非老事，接花聊复效儿嬉。提壶言语开颜听，斫木衣襦缓步窥。莫笑题诗还满纸，小园幽事要君知。
宋-陆游-《山园》@山园寂寂闭春风，个里天教著放翁。万事已抛孤枕外，一尊常醉乱花中。闲随戏蝶忘形久，细听啼莺得意同。月桂可怜常在眼，小丛时放一枝红。
宋-陆游-《山园》@买得新园近钓矶，旋营茆栋设柴扉。山经宿雨修容出，花倚和风作态飞。世事只成惊老眼，酒徒频约典春衣。狂吟烂醉君无笑，十丈愁城要解围。
宋-陆游-《山园草间菊数枝开席地独酌》@屋东菊畦蔓草荒，瘦枝山草三尺长。碎金狼藉不堪摘，扫地为渠持一觞。日斜大醉叫堕帻，野花村酒何曾择。君不见诗人跌宕例如此，苍耳林中留太白。
宋-陆游-《山园屡种杨梅皆不成枇杷一株独结实可爱戏作》@杨梅空有树团团，却是枇杷解满盘。难学权门堆火齐，且从公子拾金丸。枝头不怕风摇落，地上惟忧鸟啄残。清晓呼僮乘露摘，任教半熟杂甘酸。
宋-陆游-《山园遣兴》@输逋告籴走比邻，恤患分灾累故人。安得此身无一事，林中数笋过残春！
宋-陆游-《山园书触目》@山近云生易，人稀鸟下频。瘦篁穿石窍，古蔓络松身。熟摘岩边果，乾收涧底薪。经过不相识，唤作避秦人。
宋-陆游-《山园晚兴》@病骨初轻野兴浓，闲扶拄杖夕阳中。草枯陂泽涓涓水，木落园林淅淅风。杨子凄凉老天禄，马周憔悴客新丰。壮心未与朱颜改，一笑凭高送断鸿。
宋-陆游-《山园晚兴》@传杯谁与豁幽悰？霜晚黄花未满丛。过雁一声寒霭外，短篱数掩夕阳中。易虽病里犹能读，诗到愁边始欲工。惟有功名真已矣，嬾将华发对青铜。
宋-陆游-《山园杂赋》@初夏未觉暑，微阴殊胜晴。藤冠称新沐，蓴菜解余酲。偶据盘陀坐，还扶楖栗行。平生志勋业，今日一毫轻。
宋-陆游-《山园杂赋》@藤阴初覆架，菱蔓渐穿萍。水绕篱根绿，山从树罅青。长辞帝所梦，不媿草堂灵。赖有黄醅法，终年任醉醒。
宋-陆游-《山园杂赋》@一日老一日，一年贫一年。元无肉食相，且作地行仙。本不营三窟，何须直一钱。村虚樱笋闹，剩放醉中颠。
宋-陆游-《山园杂赋》@芳荃真妙士，霜菊亦奇才。邂逅心生敬，殷懃手自培。扶持新长桂，护惜欲残梅。此意何人解，颓然付酒杯。
宋-陆游-《山园杂咏》@祠禄留人未挂冠，山园三亩著身宽。百年竟向愁边老，万事元输静处看。花径糁红供晚醉，月天生晕作春寒。汗青事业都忘尽，时赖吾儿举话端。
宋-陆游-《山园杂咏》@残春终日在林亭，散发披衣醉复醒。科斗已成蛙合合，樱桃初结子青青。鱼游沧海宁濡沫，禽慕雕笼即翦翎。薄晚东风吹小雨，笑携长鑱伴畦丁。
宋-陆游-《山园杂咏》@桃花烂熳杏花稀，春色撩人不忍违。俗客年来真扫迹，清樽日暮独忘归。鱼行池面红云散，鹊起枝头绛雪飞。莫道颠狂无诉处，卧看香篆掩斋扉。
宋-陆游-《山园杂咏》@已过社雨尚春寒，小醉初醒怯倚栏。柳带花移宜土润，鹤和雏养要笼宽。孤翁白首投村社，诸彦青云接羽翰。谁信幽居多乐事，晚窗儿女话团圞。
宋-陆游-《山园杂咏》@春光何止二分空，寒食都无数日中。密叶成阴花寂寂，旧巢添土燕匆匆。纸鸢收线愁风恶，秧马掀泥喜雨蒙。堪叹今年衰更甚，苍颜纵醉不成红。
宋-陆游-《山泽》@我本山泽人，散诞傲簪裳。宦游五十年，天遣还农桑。东阡南陌间，吾亦爱吾乡。楚祠坐秋社，隋寺观夜场。醉迷采苍耳，旅饭炊黄粱。自疑太古民，百年乐未央。有时闲暇时，颇复诵老庄；亦尝游岷峨，略闻度世方。气为东道主，主安客自长。却後五百年，见我灞城旁。
宋-陆游-《山斋书事》@山榴子结又重开，巢燕雏飞却续回。雨足人畦千顷稻，日长风舞一庭槐。浩歌从酒愁仍在，作意观书睡已来。常恨流年不相贷，若为更著暮蝉催？
宋-陆游-《山中》@草阁留云宿，溪桥引鹤行。身闲诗旷逸，心静梦和平。石乳无时滴，松肪彻夜明。山中足幽趣，不是傲公卿。
宋-陆游-《山中得长句戏呈周辅并简朱县丞》@鹤鸣山空无鹤来，青霞嶂深天壁开。千岩角逐互吞吐，一峰拔起矜崔嵬。日光微漏潭见底，水气上薄云成堆。幽禽飞鸣报客至，奇树璀璨知谁栽。花藤怪蔓白昼暗，奔猿落狖无时哀。路穷尚蹑一千级，忽见密竹藏楼台。共言神僧昔住此，至今光景如天台。搘筇负笠出复没，喜动妇人惊提孩。高人何至作狡狯，无乃翫世聊相诙。不然学道穷实际，讵舍正大崇奇儒林丈人学擅世，余事尚压蔡与崔。名山未死可再到，此士一失难重陪。赞府摘山事如织，摆拨领客何奇哉！境幽神怆不可住，归倩玉手传金杯。
宋-陆游-《山中观残菊追怀眉山师伯浑》@空山菊花瘦如棘，倾倒满地枝三尺。阴风冷雨不相贷，烂草苍苔共狼藉。人虽委弃渠自香，讵必泛酒登华堂。君不见仁人志士穷死眉山阳，空使後世传文章！
宋-陆游-《山中晚兴》@薄酒亦陶然，偃蹇涧石侧。巾堕拄杖横，意象颇自得。青山受落日，忽作玻璃色。踌躇不忍去，下磴天已黑。
宋-陆游-《山中望篱东枫树有怀成都》@五门西角红楼下，一树丹枫马上看。回首旧游如梦里，西风吹泪倚阑干。
宋-陆游-《山中小雨得宇文使君简问尝见张僊翁乎戏作一》@张僊挟弹知何往，清啸穿林但可闻。拾得铁丸无处用，为君打散四山云。
宋-陆游-《山中夜归戏作短歌》@骏马不用换美妾，名酒不用博凉州，霜天饮酒骑马出，驰猎蹴蹋川原秋。少年意薄万户侯，白首乃作穷山囚。箭锋岂必尽狐兔，胸次聊欲平山丘。夜归湖上酒初醒，庄舍萧条灯火冷。解刀自笑太麤生，却染松煤飞兔颖。
宋-陆游-《山中饮酒》@百屋堆金钱，万户封公侯；富贵人所羡，熟计终缪悠。有酒君但饮，有山君但游，虽云亦梦事，要是胜一筹。独醉新丰市，遗魂招马周；清啸苏门山，旷度交公休。烂烂目如电，凛凛气愈遒。骑鲸归东海，已矣吾何求！
宋-陆游-《山中作》@朱墨纷纷讼满庭，半年初得试山行。烧香扫地病良已，饮水饭蔬身顿轻。日落三通传浴鼓，雨余千耦看农耕。故巢光景还如此，为底淹留白发生？
宋-陆游-《扇子峡山腹有草阁小亭极幽邃意其非俗人居也》@绝境慰人心，谁家住玉岑？乱云生翠窦，密雪洒青林。高阁临空豁，孤亭隐邃深。定知非俗士，橹急不容寻。
宋-陆游-《赏花》@湖上花光何处寻？朱朱白白自成林。衰翁何预伤春事，闲客犹怀爱物心。欲堕每愁风骤起，正开却要日微阴。兰亭禹庙平生事，一榼芳醪莫厌深。
宋-陆游-《赏花至湖上》@吾国名花天下稀，园林尽日敞朱扉。蝶穿密叶常相失，蜂恋繁香不记归。欲过每愁风荡漾，半开却要雨霏微。良辰乐事真当勉，莫遣匆匆一片飞。
宋-陆游-《赏山园牡丹有感》@雒阳牡丹面径尺，鄜畤牡丹高丈余。世间尤物有如此，恨我总角东吴居。俗人用意苦局促，目所未见辄谓无。周汉故都亦岂远，安得尺箠驱群胡！
宋-陆游-《上丁》@燎火明中庭，老槐泣残雨。白头奉祀事，恐惧剧仰俯。三终乐在悬，再拜肉升俎。谁言千载後，恍若到邹鲁。吾国虽褊小，大社胙茆土。如何俨章绶，日夜临箠楚？藏书如丘山，及物无一羽。吾其可怜哉，去去老农圃！
宋-陆游-《上方銛老求宿芦诗宿芦盖所寓室名以其似渔舟》@一曲亭前水接天，放翁短棹弄风烟。宿芦纵有江湖趣，犹是人间赝钓船。
宋-陆游-《上书乞祠》@上书又乞奉祠归，梦到湖边自叩扉。此去敢辞依马磨，向来真惯拥牛衣。致身途远年龄暮，报国心存气力微。誓墓那因一怀祖，人间处处是危机。
宋-陆游-《上书乞祠辄述鄙怀》@干禄本代耕，穷达敢自必？早遇高皇帝，九品对宣室。妄怀犬马心，嫠纬不暇恤。上恩等天地，腰领免斧鑕。旋属绍兴末，阳谷瞻出日，贱臣复何幸，便殿首造膝。煌煌帝尧典，推择首秉笔。愚患虽恳款，野性实坦率。飘然去周行，湖海抱沉疾。远游客穷塞，亭障秋萧瑟。圣君终记省，万里忽乘馹。同朝久凋谢，存者不十一。造廷故抱暗，下殿衰涕溢。蹉跎又十载，忧患岂易述。流年不贷人，白发日夜密，冠虽未即挂，驭已不容叱。尚觊公朝恩，养老沾散秩；闭门教子孙，志愿真永毕。
宋-陆游-《上书乞再任冲佑》@虯枝六尺藤，方屋九寸帽；人间无处著，山水归寄傲。耳中闻渊明，自我发未燥，高标不可揖，七十忽已到。明窗置经龛，奥室养丹灶，虽云迫迟暮，要足平昔好。悠然万念空，快若河卷扫。寄声幔亭云，行拜散人号。
宋-陆游-《上巳》@残年登八十，佳日遇重三。帘幙低新燕，房栊起晚蚕。名花红满舫，美酝绿盈甔。春事还如昨，衰怀自不堪。
宋-陆游-《上巳临川道中》@二月六夜春水生，陆子初有临川行。溪深桥断不得渡，城近卧闻吹角声。三月三日天气新，临川道中愁杀人。纤纤女手桑叶绿，漠漠客舍桐花春。平生怕路如怕虎，幽居不省游城俯。鹤躯苦瘦坐长饥，龟息无声惟默数。如今自怜还自笑，歛版低心事年少。儒冠未恨终自误，刀笔最惊非素料。五更欹枕一凄然，梦里扁舟水接天，红蕖绿芰梅山下，白塔朱楼禹庙边。
宋-陆游-《上巳书事》@单衣初著下湖天，飞盖相随出郭船。得雨人人喜秧信，祈蚕户户歛神钱。黄鸡煮臛无停筋，青韭淹葅欲堕涎。丞相传闻又三押，衡茅未改日高眠。
宋-陆游-《上巳小饮追忆乾道中尝以是日病酒留三泉江月》@零落残花一两枝，绿阴庭院燕差池。隔墙笑语秋千散，惆怅三泉驿里时。
宋-陆游-《上虞逆旅见旧题岁月感怀》@舴艋为家东复西，今朝破晓下前溪。青山缺处日初上，孤店开时莺乱啼。倦枕不成千里梦，壤墙闲觅十年题。漆园傲吏犹非达，物我区区岂足齐。
宋-陆游-《上元》@细细香尘暗六街，鱼鳞浅碧暮云开。新妆褰幕全身见，误马随车一笑回。酒酽顿忘风力峭，夜长犹恨漏声催。京华旧侣雕零尽，短鬓成丝心未灰。
宋-陆游-《上元》@病起衰颜非昔红，偷闲聊与少年同。一规寒玉挂楼角，千点华星来坐中。久戍遗民虽困弊，承平旧镇尚繁雄。归时瘦马崔嵬影，定有游人笑此翁。
宋-陆游-《上元後连数日小雨作寒戏作》@呼儿取酒敌春寒，病起驼裘剩觉宽。万事不妨高枕卧，始知老子耐悲欢。
宋-陆游-《上元後连数日小雨作寒戏作》@春风催暖入园林，一片云生又作阴。留得梅花三日住，谁云造物本无心？
宋-陆游-《上元後连数日小雨作寒戏作》@烟笼天阙青鸳湿，水涨官河画鷁浮。解赋春阴三十首，不应惟有宋鄜州。
宋-陆游-《上元後连数日小雨作寒戏作》@拟拨残书出郭行，浮云忽已败春晴。穷阎今雨无车马，卧听深泥溅履声。
宋-陆游-《上元前一日》@异县客游久，今年春事迟。峭寒增酒价，微雨恼灯欺。老态人未觉，孤愁心自知。停车呼病妇，强出伴诸儿。
宋-陆游-《上元日昼卧》@积雨连上元，孤愁卧空馆。宿酲殊未解，欲起意复嬾。床敷蛮毡稳，被拥吴绫暖。残香碧缕细，软火红焰短。虽云少睡眠，聊喜屡展转。昏昏忽已暮，一笑呼茗碗。
宋-陆游-《上元夜作》@百年古谓风前烛，我逾七十饭不足。亦知生世无工拙，久向人间耐荣辱。今年上元灯满城，十里东风度丝竹。蓬窗湿薪不御寒，独取残书伴儿读。忽然得意见古人，半碗冻齑甘胜肉。书生盖棺事未定，论著傥存终见录。富贵无名岂胜数，意气空能骄世俗。君不见拄天拄地邢君牙，不如诗人穷瞎张太祝！
宋-陆游-《上元雨》@城中酒垆千百所，不忧不售惟忧雨。今年上元灯满城，曲巷深坊闹歌舞。天公不借一日晴，风吹灯死雨如倾。家家移床避屋漏，不闻人声闻屐声。
宋-陆游-《上章纳禄恩畀外祠遂以五月初东归》@身似霜松老不枯，乞骸犹得待清都。百钱浊酒浑家醉，六月飞蚊彻晓无。美睡不愁闲客搅，出游自有小儿扶。买山尚恐巢由笑，敢向君王觅镜湖。
宋-陆游-《上章纳禄恩畀外祠遂以五月初东归》@黄纸淋漓字似鸦，即今真个是还家。园庐渐近湖山好，邻曲来迎鼓笛哗。笾实傍篱收豆荚，盘蔬临水采芹芽。皇家养老非忘汝，不必青门学种瓜。
宋-陆游-《上章纳禄恩畀外祠遂以五月初东归》@群玉峰头孤梦断，五云溪上野舟回。傍人鸥鸟自然熟，到处藕花无数开。麦饭不餍常面槁，柴门闲掩自心灰。雨来正作盆山地，不怕冥冥半月梅。
宋-陆游-《上章纳禄恩畀外祠遂以五月初东归》@身是风前一断蓬，经年窃食竟何功？倚天青嶂迎船出，扑马红麈转眼空。网户饷鱼胜丙穴，旗亭送酒等郫筒。死前幸作扶犁叟，免使淮南笑发蒙。
宋-陆游-《上章纳禄恩畀外祠遂以五月初东归》@此身惟有一躬耕，乞得余年乐太平。东观并游收昨梦，西湖重到付来生。一堤草露明晨照，半浦荷风颭晚晴。历历归途皆胜事，江亭先听棹歌声。
宋-陆游-《上之回》@咸阳宫阙天下壮，五更卫士传鸡唱，重门洞开銮驾出，回中更在云霄上。云霄一路蟠青冥，车声隐辚驰雷霆。宓妃穿仗王母下，何必轩皇居大庭。君王游幸无终极，万年尽是欢娱日。文成已死方不雠，茂陵松柏秋萧瑟。
宋-陆游-《烧丹示道流》@昔烧大药青牛谷，磊落玉床收箭镞。扶桑朝暾谨火候，仙掌秋露勤沐浴。带间小瓢鬼神卫，异气如虹夜穿屋。点成黄金弃山海，挥手人间一裘足。明年服丹径仙去，洞庭月冷吹横玉。相逢只恐惊倒君，毛发毵毵垂地绿。
宋-陆游-《烧香》@宝熏清夜起氤氲，寂寂中庭伴月痕。小斮海沉非弄水，旋开山麝取当门。蜜房割处春方半，花露收时日未暾。安得故人同晤语，一灯相对看云屯？
宋-陆游-《烧香》@茹芝却粒世无方，随时江湖每自伤。千里一身凫泛泛，十年万事海茫茫。春来乡梦凭谁说，归去君恩未敢忘。一寸丹心幸无愧，庭空月白夜烧香。
宋-陆游-《少微山》@平生一舴艋，几到少微山。杰观扫无迹，高人呼不还。崖崩危欲压，磴断滑难攀。日暮增幽兴，渔歌莽苍间。
宋-陆游-《绍熙辛亥九月四日雨後白龙挂西北方复雨三日》@长空黮闇如欲夜，白龙腾拏见云罅，鳞间出火光照江，尾卷风霆雨如射。老人百岁见未曾，儿童闭门伏床下，发毛惨凛谁复支，性命么微不禁吓。登场已叹禾生耳，出户仍愁泥没胯。皇天生民岂不爱，龙亦何心败吾稼！父老相看出无策，揽涕顿颡号枌社。移床避漏我亦忙，秉烛题诗寄悲吒。
宋-陆游-《绍兴庚辰余游谢康乐石门与老洪道士痛饮赋诗》@二十余年别石门，灯前感旧欲消魂。人生万事皆如梦，自笑区区记剑痕。
宋-陆游-《绍兴庚辰余游谢康乐石门与老洪道士痛饮赋诗》@爱酒黄冠鬓如雪，石门邂逅一樽同。悬知久作此山土，愁对画图秋雨中。
宋-陆游-《绍兴癸亥余以进士来临安年十九明年上元从舅》@随计当时入帝城，笙歌灯火夜连明。宁知六十余年後，老眼重来看太平。
宋-陆游-《绍兴辛末至丙子六年间予年方壮每遇重九》@故里登高接隽游，即今不计几番秋。一樽尚与菊花醉，胄事不禁江水流。薄命虽多死闾巷，逢时亦有至公侯。若论耄岁朱颜在，穷达皆当输一筹。
宋-陆游-《绍兴辛酉予年十七矣距今已六十年追感旧事作》@常忆初年十七时，朝朝乌帽出从师。忽逢寒食停供课，正写矾书作赝碑。
宋-陆游-《绍兴中予初仕为宁德主簿与同官饮酒食蛎房甚》@昔仕闽江日，民淳簿领闲。同寮飞酒海，小吏擘蚝山。梦境悠然逝，羸躯独尔顽。所嗟晨镜里，非复旧朱颜。
宋-陆游-《绍兴中与陈鲁山王季夷从兄仲高以重九日同游》@重楼杰阁倚虚空，红日苍烟正郁葱。乡国归来浑似鹤，交朋零落不成龙。人生真与梦何挍，我辈故应情所锺。泪渍清诗却回棹，不眠一夜听鸣蛩。
宋-陆游-《舍傍晚步》@蒲团初起定，藤杖偶闲行。鸟语如相命，鱼浮忽自惊。麦苗经雨绿，枫叶得霜赬。野老淳风在，悠然不送迎。
宋-陆游-《舍傍晚步》@养疾便居僻，寻幽喜雨晴。偶因将鹿出，遂作放鱼行。木落塔初见，潦收滩自生。霜清念游衍，渐拟问山程。
宋-陆游-《舍北》@支径秋原上，衡门夕照中。野烟山半失，溪涨浦横通。鬓秃难藏老，衣穿可讳穷？浩歌终自得，心事寄冥鸿。
宋-陆游-《舍北独步》@霜露沾衣迫岁徂，天公欲为老人娱。断云新月供诗句，苍桧丹枫列画图。风叶萧萧归独鹤，烟波渺渺漾双凫。孤村薄暮谁从我，惟是诗囊与酒壼。
宋-陆游-《舍北晚步》@漠漠炊烟村远近，冬冬傩鼓埭西东。三叉古路残芜里，一曲清江淡霭中。外物已忘如弃屣，老身无伴等羁鸿。天寒寂寞篱门晚，又见浮生一岁穷。
宋-陆游-《舍北晚眺》@平野沉寒日，远村生暮烟。离离立红树，点点散乌犍。暂出不逾岁，告归仍一廛。江湖初见雁，著眼送云边。
宋-陆游-《舍北晚眺》@红树青林带暮烟，并桥常有卖鱼船。樊川诗句营丘画，尽在先生拄杖边。
宋-陆游-《舍北晚眺》@日日津头系小舟，老人自嬾出门游。一枝筇杖疏篱外，占断千岩万壑秋。
宋-陆游-《舍北望牛头山山有延胜寺先太傅书堂在焉六年》@太傅读书处，秋风曾问途。江如青弋险，山似白盐孤。路尽还登岭，林开忽见湖。草堂无复识，流涕想规模。
宋-陆游-《舍北望水乡风物戏作绝句》@西风沙际矫轻鸥，落日桥边系钓舟。乞与画工团扇本，青林红树一川秋。
宋-陆游-《舍北溪上垂钓》@大耋还家万事非，垂竿好在绿苔矶。风和山雉挟雌过，村晚吴牛将犊归。春涨新添塘滟滟，夕云仍带雨霏霏。此生自笑狂颠足，依旧人间一布衣。
宋-陆游-《舍北闲望作六字绝句》@潘岳一篇秋兴，李成八幅寒林。舍北偶然倚杖，尽见古人用心。
宋-陆游-《舍北行饭》@饭饱逍遥信所之，芡塘蔬圃遍游嬉。梧楸凋落风高後，瓜瓠轮囷雨足时。犬喜人归迎野路，鹊营巢稳占低枝。晚来嬾复呼童子，自掩柴门上扊?。
宋-陆游-《舍北行饭》@蔓络疏篱草满塘，饱嬉聊复步斜阳。一霜骤变千林色，两犊新犁百亩荒。野寺僧残尚钟鼓，官堤舟过见帆樯。归来笑补空囊课，寒日谁知亦自长。
宋-陆游-《舍北行饭书触目》@落雁昏鸦集远洲，青林红树拥平畴。意行舍北三叉路，闲看桥西一片秋。小妇破烟撑去艇，丫童棋笛唤归牛。形容野景无余思，自怪痴顽不解愁。
宋-陆游-《舍北摇落景物殊佳偶作》@今年冬候晚，仲月始微霜。野日明枫叶，江风断雁行。穷涂多藉躝，老境易悲伤。自笑诗情嬾，萧然旧锦囊。
宋-陆游-《舍北摇落景物殊佳偶作》@路拥新霜叶，溪余旧涨沙。栖乌初满树，归鸭各知家。世事元堪笑，吾生固有涯。南村闻酒熟，试遣小僮赊。
宋-陆游-《舍北摇落景物殊佳偶作》@小聚鸥沙北，横林蟹舍东。船头眠醉叟，牛背立村童。日落云全碧，霜余叶半红。穷鳞与倦翼，终胜在池笼。
宋-陆游-《舍北摇落景物殊佳偶作》@屋角成金字，溪流作谷纹。斜通小桥路，半掩夕阳门。孤艇冲烟过，疏钟隔坞闻。杜门非独病，实自厌纷纷。
宋-陆游-《舍北摇落景物殊佳偶作》@草径人稀到，柴扉手自开。林疏鸦小泊，溪浅鹭频来。檐角除瓜蔓，墙隅斸芋魁。东邻膰肉至，一笑举新醅。
宋-陆游-《舍北野望》@短景妨游兴，长歌慰作劳。叶凋西埭近，水落北桥高。病每随时剧，衰难与世鏖旗亭新酿美，万事一秋毫。
宋-陆游-《舍北野望》@断垄围蔬圃，枯桑系钓查。经行桥独木，伫立路三叉。野卉栖孤蝶，平川起乱鸦榰筇无定处，兴尽即还家。
宋-陆游-《舍北野望》@溪彴通西崦，山蹊缭北村。残霞明水面，落叶拥篱根。野父编龙具，樵儿习兔园。吾今井蛙耳，敢复慕鹏鲲！
宋-陆游-《舍北野望》@早岁遭逢异，中年促召频。驰驱犹许国，卧起已须人。药石三秋病，风波万里身。篱门残照里，惨淡易伤神。
宋-陆游-《舍东追凉》@骄阳收火伞，清露贮冰壼。海涌四更月，风生千顷蒲。砍狂忘老境，意豁失穷途。所恨朋侪尽，无人为揽须。
宋-陆游-《舍南野步》@枯蔓络荆离，幽花映荻扉。驯獐惊不起，归鹤倦犹飞。野色连收纲，边愁入捣衣。壮图空自笑，事事与心违。
宋-陆游-《舍南杂兴》@淅淅暮风生，晖晖残月明。开门喜闲望，扶杖得徐行。霜薄树多绿，泉流沟有声。儿童殊可念，画地作棋枰。
宋-陆游-《舍南杂兴》@麻菽连枝熟，柴荆尽日关。临池惊鹭起，倚柱待云还。倦憩石腰鼓，行携铜博山。老人无定意，所到即开颜。
宋-陆游-《舍外弥望皆青秧白水喜而有赋》@此地天教著放翁，舍傍烟树晚空蒙。一无可恨得归老，寸有所长能忍穷。东作己趋尧旧俗，南薰方咏舜遗风。谢安勋业能多少，枉是??起剡中。
宋-陆游-《舍西晚眺示子聿》@秋涛常记犯灵胥，季子双髦尚髧如。薄饭不为明日计，短檠相对十年余。嗟予久合堕鬼录，怜汝犹能读父书。西望牛头渺天际，永怀吾祖起家初。
宋-陆游-《舍西夕望》@茆舍菱陂北，柴门药圃西。奇云去人近，澹月傍檐低。野迥羊牛下，林昏鸟雀栖。郊墟少还往，父子自扶携。
宋-陆游-《社鼓》@酒旗三家市，烟草十里陂。林间鼓冬冬，迨此春社时。饮福父老醉，嵬峨相扶持。君勿轻此声，可配丰年诗。
宋-陆游-《社酒》@农家耕作苦，雨阳每关念。种黍蹋麴孽，终岁勤收歛。社瓮虽草草，酒味亦醇酽。长歌南陌头，百年应不厌。
宋-陆游-《社前一夕未昏辄寝中夜乃得寐》@祠事当行惧不任，未昏强卧拥孤衾。三更自笑元无睡，万事从来忌有心。檐角河倾秋耿耿，床头虫语夜愔愔。若耶溪上苹花老，倦枕何人听越吟？
宋-陆游-《社日》@百谷登场酒满卮，神林箫鼓晚清悲。蝉依疏柳长言处，燕委空巢大去时。幼学已忘那用忌，微聋自乐不须医。伤心故里鸡豚集，父老逢迎正见思。
宋-陆游-《社日》@坎坎迎神鼓，儿童喜欲颠。放翁无社酒，闭户课残编。
宋-陆游-《社日小饮》@人生当惜老年时，醉插山花压帽欹。世事恰如风过耳，微聋自好不须治。
宋-陆游-《社日小饮》@社日西风吹角巾，一樽强醉汝江滨。杏梁燕子还堪恨，归去匆匆不报人。
宋-陆游-《社日小饮》@催花初过社公雨，对酒喜烹溪友鱼。尽道乱山穷绝处，年华未觉异吾庐。
宋-陆游-《社日小饮》@社雨霏霏湿杏花，农家分喜到州家。苍鹅戏处塘初满，黄犊归时日欲斜。
宋-陆游-《社肉》@社日取社猪，燔炙香满村。饥鸦集街树，老巫立庙门。虽无牲牢盛，古礼亦略存。醉归怀余肉，沾遗偏诸孙。
宋-陆游-《社饮》@东作初占嗣岁宜，蚕官又近乞灵时。倾家酿酒无遗力，倒社迎神尽及期。先醉後醒惊老惫，路长足蹇叹归迟。西村渐过新塘近，宿鸟归飞已满枝。
宋-陆游-《社饮》@世上升沉一辘轳，古来成败几樗蒱？试看大醉称贤相，始信常醒是鄙夫。起舞非无垂白伴，暮归仍有枕髦扶。即今不乏丹青手，谁画三山社饮图？
宋-陆游-《射的山观梅》@射的山前雨垫巾，篱边初见一枝新。照溪尽洗骄春意，倚竹真成绝代人。餐玉元知非火食，化衣应笑走京尘。即今画史无名手，试把清诗当写真。
宋-陆游-《射的山观梅》@凌厉冰霜节愈坚，人间乃有此臞仙。坐收国士无双价，独立东皇太一前。此去幽寻应尽日，向来别恨动经年。花中竟是谁流辈？欲许芳兰恐未然。
宋-陆游-《涉白马渡慨然有怀》@我马顾影嘶，忽涉白马津。虽非黄河上，抚事犹悲辛。太行之下吹虏尘，燕南赵北空无人。袁曹百战相持处，犬羊堂堂自来去。
宋-陆游-《涉溪》@挥汗欲成雨，聚蚊真若雷。山翁在何许，赤脚步溪来。
宋-陆游-《身世》@身世飘然似断云，时人误许与斯文。旋偿碑债动千里，强理诗情无一分。子美旧悲残酒炙，幼安今老白襦裙。余生自喜浑无事，清夜铜炉炷宝熏。
宋-陆游-《身世》@身世浮沉等一沤，卧看校尉例封侯。青灯微火药铛夜，淡月凄风衣杵秋。醉里不辞嘲兀兀，吟边时得寄悠悠。即今老眼无开处，又向城南倚寺楼。
宋-陆游-《呻吟》@呻吟半岁掩柴扉，性命惟存气力微。夙业岂能逃马麦，穷居赖是惯牛衣。浊清且复分贤圣，今昨谁能论是非！一段光明君记取，要知无念是真归。
宋-陆游-《深居》@作吏难堪簿领迷，深居聊复学幽栖。病来酒户何妨小，老去诗名不厌低。零落野云寒傍水，霏微山雨晚成泥。自怜甫里家风在，小摘残蔬遶废畦。
宋-陆游-《神君歌》@泰山可为砺，东海可扬尘。惟有壮士志，死生要一伸。我梦神君自天下，威仪奕奕难具陈。飞龙驾车不用马，诃前殿後皆鬼神。奇形诡状，密如鱼鳞，齾齾，争扶车轮。黑纛白旄，其来无垠。黄雾紫氛，合散轮囷。考录魑魅，号呼吟呻。约束蛟螭，夭矫服驯。後车百两载号呼吟呻。约束蛟螭，夭矫服驯。後车百两载美人，巾袡鲜丽工笑颦。金尊翠杓溢芳醇，琵琶箜篌饰怪珍。世间局促常悲辛，神君欢乐千万春。呜呼，生不封侯死庙食，丈人岂得抱志长默默！
宋-陆游-《沈园》@城上斜阳画角衰，沈园非复旧池台。伤心桥下春波绿，曾是惊鸿照影来。
宋-陆游-《升僊桥遇风雨大至憩小店》@触热真疑堕火灰，雨如飞镞亦佳哉！空江鱼鳖从龙起，平野雷霆拥马来。正怪横吹屋茅尽，俄闻下击涧松摧。晚来日漏风犹急，卧看柴扉阖复开。
宋-陆游-《生日子聿作五字诗十首为寿追怀先亲泣然有作》@我生尚及宣和末，颁历频惊岁月移。负米养亲无复日，蓼莪废讲岂胜悲！渡江百口今谁在？抱恨终身秪自知。文字虚名何足道，樽前媿汝十章诗。
宋-陆游-《生世》@乾坤成毁由来事，生世真同黍一炊。嗟我已过三万日，余年有几自应知。
宋-陆游-《生涯》@久矣冥行堕嶮巇，乐哉偶得谢招麾。放怀身世相忘地，夙驾山林独往时。纵老岂容妨痛饮，更慵亦未废新诗。超然自喜生涯别，始叹龟堂见事迟。
宋-陆游-《生涯》@生涯数畦采，心事一溪云。樵担斜阳下，渔歌静夜闻。门无俗驾到，厨有远泉分。但了麴糱事，功名乌足云！
宋-陆游-《生涯》@旧业桑麻在，颓龄耄耄过。虞卿著书晚，伏叟授经讹。井上磨椎斫，村东买钓蓑。倾身营一饱，自笑又蹉砣。
宋-陆游-《生涯》@残年端有几，寂寞寄沧洲。鸟宿千林暮，虫鸣四壁秋。风廊动碪杵，月垄把鉏耰。衣食随宜具，何心复浪求。
宋-陆游-《省事》@车马声都绝，比邻迹亦疏。浅倾家酿酒，细读手钞书。薄饭惟羹芋，闲游不借驴。有时还自笑，省事更谁如？
宋-陆游-《省事》@省事渐捐书，甘贫学蓺蔬。心安闲梦少，病去俗医疏。兀尔游方外，超然到物初。此身犹是幻，况复爱吾庐。
宋-陆游-《省事》@老去终年卧草庐，事皆省尽略无余。麈留鼠迹犹嗔拂，风作瓢声固不除。兴发旧醅何害醉，诗成拙笔亦堪书。投床睡美悠然觉，作计今知本不疏。
宋-陆游-《圣门》@圣门妙处不容思，千古茫茫欲语谁？曦发庭中新沐後，舞雩沂上咏归时。研求岂足窥微指，博约何由遇硕师？小疾扫空身尚健，蓬窗更作数年期。
宋-陆游-《失鸂鶒》@不见池边整羽衣，绕村散觅走群儿。卑飞正恐为人得，径去何须报我知。久忆苹洲应自喜，尚余菰米亦堪悲。放翁未到忘情处，日暮凭栏独咏诗。
宋-陆游-《诗酒》@酒隐凌晨醉，诗狂彻旦歌。悯怜蜗左角，嘲笑螘南柯。风月随长笛，江湖入短蓑。平生会心处，最向漆园多。
宋-陆游-《诗酒》@诗酒平生乐，无如老病侵。才衰愁韵险，量退怯杯深。宿露滋金藟，微霜点缬林。呼鹰五陵路，惆怅少年心。
宋-陆游-《诗酒》@我生寓诗酒，本以全吾真。酒既工作病，诗亦能穷人。每欲两忘之，永为耕樵民；周旋日已久，弃去终无因。齿发益衰谢，肝胆犹轮囷，吟哦撼四壁，嵬峨颓乌巾。江上处处好，风月年年新。正尔岂不乐，浩歌终此身。
宋-陆游-《诗一首》@上重支三枕，趺寒踏两裘。悠悠煎藥水，常照夜深愁。
宋-陆游-《十二月八日步至西村》@腊月风和意已春，时因散策过吾邻。草烟漠漠柴门里，牛迹重重野水滨。多病所须唯药物，差科未动是闲人。今朝佛粥更相馈，更觉江村节物新。
宋-陆游-《十二月初一日得梅一枝绝奇戏作长句今年於是》@高标已压万花群，尚恐娇春习气存。月兔捣霜供换骨，湘娥鼓瑟为招魂。孤城小驿初飞雪，断角残钟半掩门。尽意端相终有恨，夜寒皴玉倩谁温？
宋-陆游-《十二月二日夜梦游沈氏园亭》@路近城南已怕行，沈家园里更伤情。香穿客袖梅花在，绿蘸寺桥春水生。
宋-陆游-《十二月二日夜梦游沈氏园亭》@城南小陌又逢春，只见梅花不见人。玉骨久成泉下土，墨痕犹锁壁间尘。
宋-陆游-《十二月二日夜梦与客并马行黄河上息於古驿》@并辔徐驱百里中，云开太华翠摩空。是间合有神灵在，七十余年堕犬戎。
宋-陆游-《十二月二日夜梦与客并马行黄河上息於古驿》@河滨古驿辟重门，雉兔纷纷黍酒浑。吾辈岂应徒醉饱，会倾东海洗中原。
宋-陆游-《十二月二十九日夜半雨雪作披衣起听》@腊雪瑞丰登，春雨相发生，二者皆可贺，爱此打窗声。披衣起静听，萧萧乱疏更。岂惟肺渴苏，耳目为一清。孤灯不结花，相对翳复明。明朝遂除夕，岁月惊峥嵘。
宋-陆游-《十二月二十六夜听雨》@新春尚七日，小雨暗江城。茆檐夜点滴，已作春雨声。轻黄上柳枝，嬾绿抽菊萌；造物本何心，谁主此发生？颇疑重云外，斗杓已东倾。老至不可却，一尊忘浊清。
宋-陆游-《十二月二十七日祭风师归道中作》@虎豹生憎上九关，诸公衮衮遂难攀。面颜已老尘埃里，精力虚捐薄领间。束带敢言趋玉陛，横戈犹忆戍天山。新春自笑摧颓甚，鼓吹东风拜胙还。
宋-陆游-《十二月九日枕上作》@卧听百舌语帘栊，已是新春不是冬。堪叹老来如许病，正令无病亦无悰。
宋-陆游-《十二月三日夜桥上看月》@常时新月有无间，今夕清晖抵半环。柳外桥高最堪望，凭阑目送下西山。
宋-陆游-《十二月十九日晚巫山送客归回望西寺小阁缥缈》@送客沙头落日催，遥看重阁更同来。清尊与闷都倾尽，倦马和诗总勒回。憔悴远游悲骑省，豪华前事记章台。归时灯火参差晚，自脱征衣拂帽埃。
宋-陆游-《十二月十日暮小雪即止》@夜来急雪打船窗，今夜推窗月满江。堪恨无情一枝橹，水禽惊起不成双。
宋-陆游-《十二月十日暮小雪即止》@夜来一雪苦匆匆，千里浓云忽扫空。换得月明良不恶，未须过计虑蝗虫。
宋-陆游-《十二月十一日视筑堤》@江水来自蛮夷中，五月六月声摩空。巨鱼穹龟牙须雄，欲取闤市为龙宫。横堤百丈卧霁虹，始谁筑此东平公。今年乐哉适岁丰，吏不相倚勇赴功。西山大竹织万笼，船舸载石来亡穷。横陈屹立相叠重，置力尤在水庙东。我登高原相其冲，一盾可受百箭攻。蜿蜿其长高隆隆，截如长城限羌戎。安得椽笔记始终，插江石崖坚可砻。
宋-陆游-《十二月一日》@病愈都忘老，晴和已似春。畦蔬青长甲，塘水绿生鳞。酒碗论交密，丹炉作梦新。穷居那敢恨，幸远庾公尘。
宋-陆游-《十二月一日》@东风吹斗柄，暖律变严凝。草色迷残烧，溪流带断冰。儿书春日牓，女翦上元灯。莫笑蒲龛睡，山翁怯岁增。
宋-陆游-《十日夜月中马上作》@身游碧海跨鲸鱼，心似寒冰贮玉壶。衣湿三更清露坠，眼明万里片云无。横空孤鹤曾相识，散发飞僊定可呼。老向人间无复意，逝将从此谒清都。
宋-陆游-《十五日》@谁推圜镜上天东？桂影婆娑满镜中。天宇更无云一点，谯门初报鼓三通。儿童草草杯盘喜，邻曲纷纷笑语同。逐禄岂能无聚散，明年谁复伴衰翁！
宋-陆游-《十五日云阴凉尤甚再赋长句》@褦襶京尘触热行，岂知世有野堂清。磑茶落雪睡魔退，激水跳珠凉意生。亹亹清风随麈柄，悠悠长日付棋枰。小舟先向苹汀泊，浴罢还须泛月明。
宋-陆游-《十五夜月色皦然有顷云生遂不复见》@北望但空阔，南望横群山。青天无翳行素月，寥寥永夜非人间。九酝浆成老仙醉，六铢衣薄天宫寒。翠眉真人不火食，小立环佩风珊珊。横空邀我海山去，缥缈万里骖青鸾。相携一笑在云表，徐看玉宇飞金盘。
宋-陆游-《十一月八日夜灯下对梅花独酌累日劳甚颇自慰》@奔走人间无已时，夜窗喜对出尘姿。移灯看影怜渠瘦，掩户留香笑我痴。冷艳照杯欺麴蘖，孤标逼砚结冰澌。本来难入繁华社，莫向春风怨不知。
宋-陆游-《十一月二十二日夜待子聿未归》@寒炉火半销，坏壁灯欲死。人行篱犬吠，月出林鹊起。吾儿信偶非长路，老子可怜煎百虑。人人父子与我同，立朝勿遣交河戍。
宋-陆游-《十一月廿七日夜分披衣起坐神光自两眦出若初》@灵府无思踵息微，神光出眦射窗扉。大冠长剑竟何有？尺宅寸园今始归。忧患过前皆梦事，功名自古与心违。三峰二室烟尘静，要试霜天槲叶衣。
宋-陆游-《十一月三日过升仙桥作》@早过升仙不暇炊，桥边买饼疗朝饥。纷纷满座谁能识，大似新丰独酌时。
宋-陆游-《十一月三日过升仙桥作》@熨手金鞭天马驹，冰河雪谷笑谈无。只言燕赵多奇士，岂必书生尽腐儒。
宋-陆游-《十一月三日过升仙桥作》@桥边沙水绿蒲老，原上烟芜黄犊闲。老子真成兴不浅，凭鞍归梦遶家山。
宋-陆游-《十一月上七日蔬饭骡岭小店》@新粳炊饭白胜玉，枯松作薪香出屋；冰蔬雪菌竞登盘，瓦钵毡巾俱不俗。晓途微雨压征尘，午店清泉带修竹。建溪小春初出碾，一碗细乳浮银粟。老来畏酒厌刍豢，却喜今朝食无肉。尚嫌车马苦縻人，会入青云骑白鹿。
宋-陆游-《十一月十八日蒙恩再领冲佑邻里来贺谢以长句》@绿章封事彻虚皇，黄纸除书降野堂。海上春常探先到，壶中日已不胜长。冰衔再署仙班贵，鹤料重支玉粒香。便挂朝冠亦良易，金铜茶笼本相忘。
宋-陆游-《十一月十三日夜作》@风雪正相乘，萧然一点灯。拥炉蒙衲被，就壁倚枯藤。火降神方王，河潮脑自凝。邻鸡太多事，三唱请晨兴。
宋-陆游-《十一月十一日夜闻雨声》@入冬殊未寒，尘土冒原野。沟溪但枯萍，不闻清湍泻。今夕复何夕，急雨鸣屋瓦。岂惟宿麦长，分喜到菜把。明朝开衡门，想见泥溅踝。丰年傥可期，击壤歌豳雅。
宋-陆游-《十一月四日风雨大作》@风卷江湖雨闇村，四山声作海涛翻。溪柴火软蛮毡暖，我与狸奴不出门。
宋-陆游-《十一月四日夜半枕上口占》@小室愔愔夜向分，幽人残睡带残醺。檐间雨滴愁偏觉，枕畔橙香梦亦闻。惊雁数声投野泽，悲笳三叠上霜云。年来万事俱抛尽，自笑诗中尚策勋。
宋-陆游-《十一月五日夜半偶作》@草径江村人迹绝，白头病卧一书生。窗间月出见梅影，枕上酒醒闻雁声。寂寞已甘千古笑，驰驱犹望两河平。後生谁记当年事，泪溅龙床请北征？
宋-陆游-《十一月五夜风雪寒甚燃薪取暖戏作五字》@束薪从涧底，及此不时求。力比鹅黄酒，功如狐白裘。分才具糜粥，余事暖衾稠。复恐成骄惰，三更起饭牛。
宋-陆游-《十月》@红树平沙十月天，放翁今作水中仙。冬冬林外迎神鼓，只只溪头下钓船。世事极知吾有命，俗人终与汝无缘。菊花枯尽香犹在，又付东篱一醉眠。
宋-陆游-《十月》@塞向倾书槴，开炉积豆萁。林居得温暖，天遣养衰迟。瓮盎藏蔬後，鉏耰下麦时。农家冬最乐，我老颇能知。
宋-陆游-《十月》@十月霜侵季子裘，吾诗又送一年秋。风回断续闻樵唱，木落参差见寺楼。久已浮云看富贵，固应华屋等山丘。江边海际多幽致，拟跨青骡处处游。
宋-陆游-《十月八日九日连夕雷雨》@雨声聒耳不停点，云气冒山殊未开。敢恨终年惟短褐，但惊十月有奔雷。牵萝且复补茆屋，饭豆何妨羹芋魁。莫笑赋诗无杰句，年来万事学低摧。
宋-陆游-《十月旦日至近村》@鸭脚叶黄乌臼丹，草烟小店风雨寒。荒年人家鸡黍迮，芋羹豆饭供时节。村童上牛踏牛鼻，吹笛声长入云际。今年虽饥却少安，县吏不来官放税。
宋-陆游-《十月二十八日夜风雨大作》@风怒欲拔木，雨暴欲掀屋。风声翻海涛，雨点堕车轴。拄门那敢开，吹火不得烛。岂惟涨沟溪，势已卷平陆。辛勤蓺宿麦，所望明年熟；一饱正自艰，五穷故相逐。南邻更可念，布被冬未赎；明朝甑复空，母子相持哭。
宋-陆游-《十月二十八日夜鸡初鸣时梦与数女仙遇其一作》@玉姝眉黛翠连娟，弄翰闲题小碧牋。人世愁多无著处，故应分与蕊宫仙。
宋-陆游-《十月二十八日夜鸡初鸣时梦与数女仙遇其一作》@虹作飞桥蜃吐楼，群仙来赋海山秋。玉姝定自多才思，更与人间替说愁。
宋-陆游-《十月二十六日夜梦行南郑道中既觉恍然揽笔作》@孤云两角不可行，望云九井不可渡。嶓冢之山高插天，汉水滔滔日东去。高皇试剑石为分，草没苔封犹故处。将坛坡陀过千载，中野疑有神物护。我时在幕府，来往无晨暮。夜宿沔阳驿，朝饭长木舖。雪中痛饮百榼空，蹴踏山林伐狐兔。耽耽北山虎，食人不知数。孤儿寡妇雠不报，日落风生行旅惧。我闻投袂起，大呼闻百步，奋戈直前虎人立，吼裂苍崖血如注。从骑三十皆秦人，面青气夺空相顾。国家未发度辽师，落魄人间傍行路。对花把酒学酝藉，空辱诸公诵诗句。即今衰病卧在床，振臂犹思傋征戍。南人孰谓不知兵？昔者亡秦楚三户！
宋-陆游-《十月二四日夜梦中送庐山道人归山》@平生不到三公府，晚岁归来五老庵。夙士极知成殿後，吾曹所赖作司南。孤舟夜泊滩声恶，小瓮晨香雪意酣。笑语床隅拄杖子：即今惟汝是同参。
宋-陆游-《十月晦日作》@藤疏不覆架，桐落欲平沟。闰岁风霜晚，衰年日月遒。观书方坐石，把钓又登舟。不是无羁束，闲人得自由。
宋-陆游-《十月九日》@酒开瓮面扑人香，菊折霜余满把黄。我是化工君信否？放迟一月作重阳。
宋-陆游-《十月九日与客饮忽记去年此时自锦屏归山南道》@去年纵猎韩坛侧，玉鞭自探南山雪。今年痛饮蜀江边，金杯却吸峨眉月。竹枝歌舞新教成，凄怨传得三巴声。城头筑观出云雨，峨眉正与阑干平。酒酣诗就掷杯去，醉蹋玻璃江上路。悬知幽涧断桥边，已有梅花开半树。
宋-陆游-《十月苦蝇》@村北村南打稻忙，浮云吹尽见朝阳。不宜便作晴明看，扑面飞蝇未退藏。
宋-陆游-《十月苦蝇》@十月江南未拥炉，痴蝇扰扰莫嫌渠。细看岂是坚牢物，付与清霜为扫除。
宋-陆游-《十月三日泛舟湖中作》@桑落可酿酒，草枯可呼鹰；平生当此时，意气十倍增。即今境界别，千钱买短篷，镜湖三百里，往来寒日中。小甑炊雕胡，玉食无此美。卧闻水鸟声，世念去如洗。知此恨太晚；享此恐不足。南山忽已昏，更就渔村宿。
