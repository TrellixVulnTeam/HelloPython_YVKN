宋-陆游-《自遣》@枳篱茅屋枕孤峰，偃尽初来手种松。睡少未成千里梦，愁深先怯五更钟。中天日月逢真主，数亩桑麻伴老农。世事古今谁料得？不堪陂水照衰容。
宋-陆游-《自遣》@衣冠尚作闲身祟，梁肉终非退士宜。惟有褐裘井豆饭，尚能相伴到期颐。
宋-陆游-《自若耶溪舟行杭镜湖而归》@换马亭前烟火微，斗牛桥畔行人稀。云山惨澹少颜色，霜日青薄无光辉。新酒篘成桑正落，美人信断雁空归。高楼何处吹长笛？清泪无端又湿衣。
宋-陆游-《自三泉泛嘉陵至利州》@日日邅途处处诗，书生活计绝堪悲。江云垂地滩风急，一似前年上硖时。
宋-陆游-《自桑渎泛舟归三山》@端为身闲觉日长，不嫌儿辈笑清狂。湖光潋潋归舟疾，雨点霏霏醉颊凉。断彴苔生人唤渡，孤村霜近稻登场。宦情不独今年薄，游子从来念故乡。
宋-陆游-《自山中泛舟归郡城》@我呼小艇浮南津，落日乱山衔半轮。背船双鹭低掠水，下滩峭风冷逼人。中流回望始太息，烟中白塔高嶙峋。适从彼来忽在此，老夫拄杖捷有神。尉曹堆盘笠泽脍，秀才泻榼中山春。岂惟外物不挂眼，醉後兀尔忘吾身。朝冠行即挂神武，买犊遂欲耕峨岷。金丹自喜日日长，白发未许年年新。拥桥炬火远已闹，归舍睡息清而匀。明朝笑谓同载客，有脚莫踏东华尘。
宋-陆游-《自山中夜行还湖上》@火云峥嵘水车鸣，行人畏热不敢宁。萧然一马两园丁，缺月照我影伶俜。荒鸡起早忽再唱，北斗低尽余三星。扁舟菱歌正嫋嫋，丛冢鬼火何荧荧。迎人渐见镜湖白，回首已失秦山青。道边野店得小憩，一杯浊酒倾残瓶。登盘绝爱畦韭美，轑釜未厌溪鳞腥。丈夫所要饱辛苦，文叔尚困芜蒌亭。
宋-陆游-《自伤》@朝雨暮雨梅子黄，东家西家鬻兰香。白头老鳏哭空堂，不独悼死亦自伤。齿如败屐鬓如霜，计此光景宁久长？扶杖欲起辄仆床，去死近如不隔墙。世间万事俱茫茫，惟有进德当自强。往从二士饿首阳，千载骨朽犹芬芳。
宋-陆游-《自上清延庆归过丈人观少留》@再到蓬莱路欲平，却吹长笛过青城。空山霜叶无行迹，半岭天风有啸声。细栈跨云萦峭绝，危桥飞柱插澄清。玉华更控青鸾住，要倚栏干待月明。
宋-陆游-《自上灶过陶山》@宿雨初收见夕阳，纵横流水入陂塘。蚕家忌客门门闭，茶户供官处处忙。绿树村边停醉帽，紫藤架底倚胡床。不因萧散遗尘事，那觉人间白日长。
宋-陆游-《自适》@远游思里巷，久困念耕桑。家酿倾醇碧，园蔬摘矮黄。利名因醉远，日月为闲长。今岁虽中熟，吾徒亦小康。
宋-陆游-《自蜀州暂还成都奉简诸公》@不染元规一点尘，行歌偶到锦江滨。淋漓诗酒无虚日，判断莺花又过春。客路柳阴初堕絮，还家梅子欲生仁。更须作意勤相过，要信年光属散人。
宋-陆游-《自述》@偶策青驴出，还将白鹤随。链丹留日观，采药上天池。送客清秋棹，留僧静夜棋。从来闲姓字，不遣世人知。
宋-陆游-《自述》@藜藿安贫陋，柴荆俯莽苍。露蓍朝筮易，扫地昼焚香。美睡天教嬾，长歌客恕狂。欢然送余日，醉死亦何伤！
宋-陆游-《自述》@勃落为衣隐薜萝，扫空尘抱养天和。过期未死更强健，与世不谐犹啸歌。野市萧条残叶满，酒家零落废垆多。石帆山下孤舟雨，借问君如此老何？
宋-陆游-《自述》@早畏危机避巧丸，长安未到意先阑。心如老马虽知路，身似鸣蛙不属官。闲驾柴车无远近，旋沽村酒半甜酸。群儿何足劳情恕，胸次从初抵海宽。
宋-陆游-《自述》@二亩新蔬圃，三间旧草堂。病除身小健，秋近夜微凉。薄酒时醒醉，残书半在亡。老怀常自笑，无事忽悲伤。
宋-陆游-《自述》@古井无由浪，浮云一扫空。诗书修孔业，场圃嗣豳风。惧在饥寒外，忧形寤寐中。吾年虽日逝，犹冀有新功。
宋-陆游-《自述》@怡然气貌渐还婴，淡饭麤裘过此生。尽道无方能缩地，梦中夜夜上青城。
宋-陆游-《自述》@寄怀鱼鸟卧烟汀，结友松筠醉草亭。拜赐龟章纡旧紫，养成鹄鬓扫余青。遗经在椟传家学，大字书墙作座铭。浪迹江湖遂终老，此身何啻一浮萍。
宋-陆游-《自述》@旧业还耕钓，残年迫耄期。筋骸衰後觉，力量梦中知。客约溪亭饮，僧招竹院棋。未为全省事，终胜宦游时。
宋-陆游-《自述》@睡美不知旦，气衰先觉秋。有时浮小艇，随意宿沧洲。未恨名风汉，惟求拜醉侯。更须多种竹，搔首送悠悠。
宋-陆游-《自述》@齿卼复牢能咀嚼，足挛渐愈可跏趺。短檠非复衰翁事，且与儿孙共地炉。
宋-陆游-《自述》@意望天公本自廉，甘餐美睡偶容兼。一生忧患如山重，此日安闲抵蜜甜。拙宦虽无齐虏舌，早归亦免楚人钳。但余一味疏慵在，储药千斤未易砭。
宋-陆游-《自述》@屏迹归休後，颐生寂寞中。忍贫辞半俸，学古得全功。西埭村醅酽，东陂小彴通。经行有佳趣，稚子也能同。
宋-陆游-《自讼》@家弊须微禄，年衰尚远游。未逃朋友责，更遣吏民羞。釆药思长往，传书却小留。微风入桐叶，分我一帘秋。
宋-陆游-《自讼》@年少宁知道废兴，搏风变化羡鲲鹏。贪求但欲攀分寸，痛定方惭乞斗升。灵府已能澄似水，俗绿更觉薄于僧。挂冠且喜身萧散，二顷宁须退可凭。
宋-陆游-《自叹》@晨兴袖手观空寂，饭罢宽腰习按摩。堪叹一生闲日月，为身时少为人多。
宋-陆游-《自叹》@恶杀常根食，安贫但縕袍。消摇敢言达，简默本非高。入剡逢飞雪，游吴看怒涛。平生笑渔父，苦语劝餔糟。
宋-陆游-《自唐安徙家来和义出城迎之马上作》@身如林下僧，处处常寄包。家如梁上燕，岁岁旋作巢。岂惟人所怜，顾影每自嘲，眼看佳山水，不得结把茅。造物困豪杰，如视饿虎哮，要令出精神，感激使叫呶。颇思投笔去，走马盘云旓，三更冒急雪，大战梁楚郊。
宋-陆游-《自唐安之成都》@出门犹苦雨，度堑喜新晴。日正车无影，风高盖有声。疏疏稚苗立，郁郁晚桑生。宿醉行犹倦，无人为解酲。
宋-陆游-《自题传神》@识字深村叟，加巾下版僧。檐挑只草屦，壁倚一乌藤。得酒犹能醉，逢山未怯登。莫论明日事，死至亦腾腾。
宋-陆游-《自喜》@半生羁宦走人间，醉里心宽梦里闲。自喜如今无一事，读书才倦即游山。
宋-陆游-《自喜》@身闲僊不远，食足富何加。庭卧长生犊，园开手种花。狂歌声跌宕，醉草笔横斜。八十明年是，衰残岂复嗟。
宋-陆游-《自喜》@了了复惺惺，蓍龟未是灵。闲中有富贵，寿外更康宁。身备乡三老，家传子一经。春回元不记，出户四山青。
宋-陆游-《自喜》@身寄人间世，心常古镜如。唤醒狂蝶梦，扫尽老狐书。年出乡闾石，贫过仕宦初。村村是桃李，岂独爱吾庐。
宋-陆游-《自夏秋匮甚慨然有感》@万卷纵横眼欲枯，老犹闭户诵唐虞。故人谁复访生死，邻父幸能通有无。云子翻匙新稻饭，天吴坼绣旧衣襦。时平得掩松根骨，也胜王孙泣路隅。
宋-陆游-《自小云顶上云顶寺》@素衣虽成缁，不为京路尘，跃马上云顶，欲呼飞仙人。飞仙不可呼，野僧意甚真，煎茶清樾下，童子拾堕薪。我少本疏放，一出但坐贫。缚裤属櫜鞬，哀哉水云身。此地虽暂寓，失喜忘吟呻。故溪归去来，岁晚思鲈蓴。
宋-陆游-《自笑》@宦途昔似伏辕驹，退处今如纵壑鱼。手自扫除松菊径，身常枕藉老庄书。郊居本自依农圃，社饮何妨逐里闾。白发萧然还自笑，风流犹见过江初。
宋-陆游-《自笑》@自笑谋生事事疏，年来锥与地俱无。平章春韭秋菘味，拆补天吴紫凤图。食肉定知无骨相，珥貂空自逛头颅。惟余数卷残书在，破箧萧然笑獠奴。
宋-陆游-《自笑》@自笑平生醉後狂，千锺使气少年场。那知病叶先摧落，却羡寒龟巧缩藏。药物及时希老健，山家随日了穷忙。凶年坐待新春麦，莫厌清吟雪夜长。
宋-陆游-《自笑》@左车第二牙辞去，团坐无生话又新。堪笑按摩井洗沐，未忘贪爱梦中身。
宋-陆游-《自笑》@三间茅屋寄沧浪，鸟出樊笼马脱缰。灩灩陂塘秧水满，阴阴门巷麦风凉。蔬盘旋采溪毛滑，篷艇新编露箬香。捐尽浮名方自喜，一生枉是伴人忙。
宋-陆游-《自笑》@自笑胸中抵海宽，韭齑麦饭日加餐。住山缘熟尘机息，养气功深槁面丹。恶路惯曾经灩澦，浮生何啻梦邯郸。镜湖五月秋萧爽，剩傍滩头把钓竿。
宋-陆游-《自笑》@诸公衮衮几金貂，自笑无材负圣朝。老气醉中犹跌宕，闲身梦里亦逍遥。旧书日伴吾儿读，薄饭时从野叟招。病後秋衣须早制，竹窗残夜雨萧萧。
宋-陆游-《自笑》@学道功赊岁月驰，平居自笑著鞭迟。安心未竟夜饶梦，与世虽疏秋尚悲。药圃幽寻芒屦湿，棋枰憨战角巾欹。只愁今夕西窗梦，又买长筒到古郫。
宋-陆游-《自兴元赴官成都》@平生无远谋，一饱百念已。造物戏饥之，聊遣行万里。梁州在何处，飞蓬起孤垒。凭高望杜陵，烟树略可指。今朝忽梦破，跋马临漾水。此生均是客，处处皆可死。剑南亦何好，小憩聊尔尔。舟车有通涂，吾行良未止。
宋-陆游-《自雪堂登四望亭因历访苏公遗迹至安国院》@我醉飞屐登孱颜，拄杖出没风烟间。三山葱曨鲛鳄静，九关肃穆虎豹闲。几年金骨炼绿髓，此日始得穷跻攀。老僊归侍紫皇案，空有野水流淙潺。蜿蜒翠阜围绿野，似岭非岭山非山。向来龙蛇满雪壁，雷电下取何时还？名花亦已天上去，居人指似题诗处。九十一翁不识公，我抱此恨知无穷。
宋-陆游-《自诒》@荒圃风烟入荷鉏，孤村巷陌看骑驴。少年曾纵千场醉，老境惟存一束书。作意买山虽已矣，忍惭乞米独何欤？所欣肺病秋来减，白发萧萧可自梳。
宋-陆游-《自诒》@健忘闲何害？贪眠老正宜。本心惟泥酒，余习略存诗。未废春农业，犹堪幼学师。微官何所恋，请老五年迟。
宋-陆游-《自诒》@一廛东近会稽城，凿破烟芜俋俋耕。上药养神非近效，善言铭座要躬行。论书尚欲心先正，学道宁容气不平？天付吾侪元自足，满园春荠又堪烹。
宋-陆游-《自诒》@足蹇须人惯，颜衰著黶多。饭迟惟静卧，酒至亦高歌。蝗死繁蔬甲，霜清长药窠。经旬邻父病，且喜复来过。
宋-陆游-《自诒》@病中看周易，醉後读离骚。不解书驴券，安能问马曹？身随游宦困，气为屏居豪。清旦南堂坐，稽山秋更高。
宋-陆游-《自诒》@愈老愈知生有涯，此时一念不容差。身如病鹤长停料，心似山僧已弃家。高枕时时闻解箨，卷帘片片数飞花。饭余解带摩便腹，自取风炉煮晚茶。
宋-陆游-《自诒》@庄语畏如俳，端居要若斋。清虚集心腑，枯槁见形骸。自计愚无用，何伤老不谐。人生须广大，勿作井中蛙。
宋-陆游-《自诒》@莫笑幽栖僻，谋生亦未疏。残囷具薄粥，半俸补残书。均节贫无患，安恬疾可除。虽云苦寒近，随手蓄薪樗。
宋-陆游-《自诒》@行年耄及卧蜗庐，山水登临亦已疏。无可奈何犹食粟，未能免俗学浇蔬。蓬门时接渔樵话，麈几聊存种树书。强欲入城还自笑，世间那有鹤乘车。
宋-陆游-《自贻》@寒暑衣一称，朝晡饭数匙。钱能祸扑满，酒不负鸱夷。
宋-陆游-《自贻》@家风本韦布，生事但渔樵。惯就下乡食，莫烦东阁招。
宋-陆游-《自贻》@痴孙护雀雏，馋仆放池鱼。怀药问邻疾，典衣收旧书。
宋-陆游-《自贻》@退士愤骄虏，闲人忧旱年。耄期身未病，贫困气犹全。
宋-陆游-《自遗》@踽踽人间未死身，乡闾共敬六朝民。睡无由著缘多感，醉不能成坐一贫。幽屏最憎虫吊夜，狂吟略似鸟鸣春。也知世俗谁知我，犹待君王猎渭滨。
宋-陆游-《自咏》@曾著杞菊赋，自名桑苎翁。常开罗爵纲，不下钓鱼筒。租税先期毕，陂塘与众同。士章八十字，世世写屏风。
宋-陆游-《自咏》@生草覆蜗庐，长须驾鹿车。贫犹思施乐，老不废观书。登览携童稚，歌呼和里闾。躬耕亦何得，聊以遂吾初。
宋-陆游-《自咏》@孤艇渺烟波，衡门暗薜萝。衣冠醉学究，毛骨病维摩。抚几时长喟，临觞亦浩歌。无劳问蜗角，蛮触正横戈。
宋-陆游-《自咏》@宦游畴昔偏天涯，万里东归岁月赊。古道泥涂居士屩，荒畦烟雨故侯瓜。园公溪父逢皆友，野寺山邮到即家。病思渐轻重九近，又将乌帽插黄花。
宋-陆游-《自咏》@万事不挂眼，终年常避人。荒畦荷锄晚，环堵结茆新。病马何劳斥，轻鸥未肯驯。虽惭市门卒，聊作葛天民。
宋-陆游-《自咏》@华发萧萧居士身，江头风雨折乌巾。无人问字尤宜嬾，有吏徵租未是贫。薄宦傥来难倚仗，旧交渐少每酸辛。敲门且复寻僧话，要结他生物外因。
宋-陆游-《自咏》@龟屋裁小冠，鹿皮制短裘。陆驾少游车，水泛渊明舟。山泽与城市，有路即可游。或时一饭去，间亦旬日留。方见草木萌，忽已天地秋。淘丹云涧冷，采药乳穴幽。逢人亦欣然，有问乃不酬。摩挲金铜人，千载寄悠悠。
宋-陆游-《自咏》@常记当年入洛初，华灯百万掷樗蒲。平生意薄刀笔吏，投老身为山泽臞。已罢向空书咄咄，尚能击缶和呜呜。今朝客至无寻处，正伴园丁斸芋区。
宋-陆游-《自咏》@朋旧凋零尽，乾坤偶脱遗。食新心窃喜，话旧语多悲。泥醉醒常少，贪眠起独迟。闭门谁共处，枕藉乐天诗。
宋-陆游-《自咏》@朝衣无色如霜叶，将奈云安别驾何！钟鼎山林俱不遂，声名官职两无多。低昂未免闻鸡舞，慷慨犹能击筑歌。头白伴人书纸尾，只思归去弄烟波。
宋-陆游-《自咏》@钝似窗间十月蝇，淡如世外一孤僧。心劳抚字虽亡补，笔判虚空却粗能。厌见文书衔客袖，但思蔬水曲吾肱。何时却宿云门寺，静听霜钟对佛灯。
宋-陆游-《自咏》@梦归不恨故山深，霜雪今年已满簪。报国有心身潦倒，养生无术病侵寻。晨兴聊取经遮眼，夜坐时凭易洗心。安用更为逃暑饮，虚堂三复自萧森。
宋-陆游-《自咏》@三十年前接俊游，即今身世寄沧洲。俚声不办谐韶頀，暮气宁能彻斗牛？绿酒可人消永日，黄鹂多事管闲愁。吹笙跨鹤何时去，剩欲平章太华秋。
宋-陆游-《自咏》@素慕巢居穴处民，久为钓月卧云身。经行山市求灵药，物色旗亭访异人。高枕静听棋剥啄，幽窗闲对石嶙峋。吾庐已是桃源境，不为秦人更问津。
宋-陆游-《自咏》@射的山前一老樵，此生何敢辱旌招。缪缘学道肱三折，不遇知音尾半焦。去蠹区区惭啄木，附高烨烨鄙凌霄。但令穷死心无媿，也胜鸣珂事早朝。
宋-陆游-《自咏》@游戏人间岁月多，痴顽将奈此翁何！放开绳箠牛初熟，照破乾坤镜未磨。日落苔矶闲把钓，雨余篷舵乱堆蓑。明朝不见知何处，又向江湖醉踏歌。
宋-陆游-《自咏》@满梳晨起发凋零，亭午柴门未彻扃。万事忘来尚忧国，百家屏尽独穷经。楠枯倒壑虽无用，龟老搘床故有灵。梦里骑驴华山去，破云巉绝数峰青。
宋-陆游-《自咏》@平生万事付憨痴，兀兀腾腾到死时。夜踏乱云过略彴，晓分寒溜注军持。束薪山客招烹石，渡海蕃僧乞制碑。作个生涯君勿笑，拄天勋业亦儿嬉。
宋-陆游-《自咏》@纷纷世态但堪悲，一念萧然我亦奇。醉里猖狂醒自笑，梦中虚幻觉方知。江湖重复风波恶，齿发凋零岁月驰。安得中原路如砥，渭川钓伴待多时。
宋-陆游-《自咏》@忽忽残年及耄期，清晨对镜不须悲。远行久立虽差倦，未到人扶见客时。
宋-陆游-《自咏》@道本治吾身，绪余方及人。神清缘食少，事简为家贫。薄酒如重酝，寒蔬抵八珍。村村花柳动，且复岸纶巾。
宋-陆游-《自咏》@谢事客谁过，闲游吏不诃。家人争稗粥，邻叟和畲歌。静夜诗成祟，新春睡有魔。年光本无尽，未用叹蹉跎。
宋-陆游-《自咏》@茅舍萧条似宝坊，老人终日对炉香。学荒自笑身空在，禄尽谁知寿更长。陂水蘸堤常灩灩，麦苗覆块已苍苍。经行更有欣然处，四野鉏耰满夕阳。
宋-陆游-《自咏》@食饮从来戒失时，衣裘亦复要随宜。老人最索调停处，正在初寒与半饥。
宋-陆游-《自咏绝句》@双鬓萧条失故青，躬耕犹得养余龄。明时恩大无由报，欲为乡邻讲孝经。
宋-陆游-《自咏绝句》@深村人有结绳风，晚岁身为带索翁。啜粥茹蔬茅屋底，谁知也过百年中。
宋-陆游-《自咏绝句》@不沦鬼录不登仙，游戏杯觞近百年。小市跨驴寒日里，任教人作画图传。
宋-陆游-《自咏绝句》@逆旅门前拨不开，先生醉策蹇驴来。未言乞得囊中药，一见童颜且压灾。
宋-陆游-《自咏绝句》@远游索手不?粮，薪米临时取道傍。今日晴明行亦好，经旬风雨住何妨。
宋-陆游-《自咏绝句》@一条纸被平生足，半碗藜羹百味全。放下元来总无事，鸡鸣犬吠送残年。
宋-陆游-《自咏绝句》@平生宁独爱吾庐，何处茅檐不可居。昼阙僮奴停接客，夜无膏火罢观书。
宋-陆游-《自咏绝句》@睡著何曾厌夜长，老人少睡坐何伤。无灯无火春寒恶，破絮麤毡即道场。
宋-陆游-《自咏示客》@衰发萧萧老郡丞，洪州又看上元灯。羞将枉直分寻尺，宁走东西就斗升。吏进饱谙箝纸尾，客来苦劝摸床棱。归装渐理君知否？笑指庐山古涧藤。
宋-陆游-《自咏闲适》@残年邻曲幸相依，真似辽天老鹤归。荷浦未疏鱼正美，豆畦欲暗雉初肥。款门路近时看竹，送酒人多不典衣。最喜夕阳闲望处，数家垣屋锁烟霏。
宋-陆游-《自云门之陶山肩舆者失道行乱山中有茅舍小塘》@陂池幽处有茅堂，井臼萧绦草树荒。小鸭怯波时聚散，病蔬伤蠹半青黄。童儿冲雨收鱼网，婢子闻钟上佛香。我亦暮年思屏迹，数椽何计得连墙？
宋-陆游-《自云门至上灶欲游一二僧庵以雨不果》@道远晨炊米，风和昼减衣。花残孔官庙，苔满葛仙矶。剩欲寻僧话，先判秉炬归。山昏又成雨，心事固多违。
宋-陆游-《自责》@晨起登堂正幅巾，萧然聊欲养吾神。凡心未免更诗字，习气犹思议古人。买屩为登山寺去，彻灯缘爱月窗新。何时一切消除尽，终作无怀上古民？
宋-陆游-《自责》@穷途敢恃舌犹存，小筑城西十里村。未挂衣冠惭士节，免输薪粲荷君恩。文章跌宕忘绳墨，学问荒唐失本原。仕宦一生成底事？子孙世世记吾言。
宋-陆游-《自真珠园泛舟至孤山》@呼船径截鸭头波，岸帻闲登玛瑙坡。弦管未嫌惊鹭起，尘埃无奈污花何。宦情不到渔蓑底，诗兴偏於野寺多。明日一藤龙井去，谁知伴我醉行歌？
宋-陆游-《自箴》@带宽非复昔年腰，颊上余丹日日消。切勿更为儿戏事，解猿放鹤各消摇。
宋-陆游-《纵笔》@天下本无事，吾生行且休。关心惟酒盏，入眼独渔舟。雁过三湘晓，云开二华秋。殷勤驿楼柱，小草记曾游。
宋-陆游-《纵笔》@气本充天地，书非汗马牛。人人见尧舜，世世有巢由。朝市红尘闹，山村白发稠。所欣吾道在，江汉古东流。
宋-陆游-《纵笔》@山合水将穷，真宜著放翁。醉嫌天地迮，老觉岁时公。偃蹇松逃世，翩仙鹤驾风。旧交零落尽，一笑与谁同？
宋-陆游-《纵笔》@冉冉残年迫耄期，肱虽三折未成医。北山愚公世方笑，东郭顺子吾所师。万里元非破贼手，一生无奈造物儿。梅雨初晴湖水满，未妨把酒细哦诗。
宋-陆游-《纵笔》@惰游不能耕，心媿新舂白。啸傲茅三间，主人终胜客。
宋-陆游-《纵笔》@老眼轻千乘，枯肠却八珍。直令身潦倒，未害胆轮囷。酒里遗浮世，书中见古人。平生笑园绮，老蹋帝城尘。
宋-陆游-《纵笔》@冻研笑臞儒，雕弓隐猎徒。不成平赵魏，正可老江湖。憔悴头虽秃，轮囷胆尚麤。咸阳呼五白，何遽不能卢！
宋-陆游-《纵笔》@兀兀一无为，冥冥百不知。倦多惟嗜睡，食晚遂忘饥。开卷浑如梦，逢人不省谁。何须觅知识，木石即吾师。
宋-陆游-《纵笔》@晨炊躬稼米，夜读世藏书。俯仰无多媿，心知死有余。
宋-陆游-《纵笔》@莫笑畸翁迫耄期，从来不许俗人知。系船惯听巴东雨，画策曾从渭北师。袖剑客同楼上醉，烂柯人看洞中棋。如今更欲沧溟去，鲸浪浮天信所之。
宋-陆游-《纵笔》@骑鹤翩翩过月傍，浩然风露九秋凉。忽闻卷地潮声起，始觉江山近故乡。
宋-陆游-《纵笔》@文叔一人知此翁，洛阳城里又春风。让他绿发好年少，二十四岁作三公。
宋-陆游-《纵笔》@胸中略无一点事，眼底常展数行书。半饥半饱便可尔，衣食何须求有余。
宋-陆游-《纵笔》@闲经月下白苹洲，半脱风前紫绮裘。曾值东风谒鸾驾，却因南渡看龙舟。年光已付瞢腾醉，天宇谁从汗漫游？莫怪又成横笛去，故人期我玉华楼。
宋-陆游-《纵笔》@破囷供饭足，陋屋著身宽。小蹇勤刍秣，时时一跨鞍。
宋-陆游-《纵笔》@一点湛空明，居然万事轻。菜元胜肉食，车岂异徒行。幻境终何在，金丹本自成。信能如是解，土苴亦长生。
宋-陆游-《纵笔》@壮岁志天下，崎岖无一施。高谈对邻父，朴学付痴儿。补栅怜鸡冷，分粮悯雀饥。吾生忽至此，惆怅镜中丝！
宋-陆游-《纵笔》@百尺松根结茯苓，千年长养似人形。谁知金鼎烹初熟，恰值山翁醉欲醒。
宋-陆游-《纵笔》@故国吾宗庙，群胡我寇雠。但应坚此念，宁假用它谋！望驾遗民老，忘兵志士忧。何时闻遣将，往护北平秋？
宋-陆游-《纵笔》@东都宫阙郁嵯峨，忍听胡儿敕勒歌。云隔江淮翔翠凤，露沾荆棘没铜驼，丹心自笑依然在，白发将如老去何；安得铁衣三万骑，为君王取旧山河！
宋-陆游-《纵笔》@朝士腰下黄，山僧鼻端白；放翁俱笑汝，饱饭作闲客。
宋-陆游-《纵笔》@常笑相如赋上林，肯为子政铸黄金。心光自发谁能障？踵息无声不厌深。摇齿复牢堪决肉，枯颅再茁已胜簪。老松涧底虽终弃，霜雪元知不解侵。
宋-陆游-《纵笔》@小儿读书耕且养，老夫入朝仕易农。明春史成许归去，父子相逐歌年丰。
宋-陆游-《纵笔》@一纸除书到海边，紫皇赐号武夷仙。功名敢道浑无意，暂作闲人五百年。
宋-陆游-《纵笔》@背上嵯峨两肉山，明驼有债自须还。玉霄峰头雪色鹿，清晓一声烟雨间。
宋-陆游-《纵笔》@薙草除枯叶，劳人亦动心。无愁疏把酒，习嬾罢弹琴。濯垢临溪水，追凉就木阴。常寻省力处，外物孰能侵！
宋-陆游-《纵笔》@天道何时定？人生固有涯。壮年行出塞，晚岁病还家。积愤凭谁豁，孤忠袛自嗟。今朝茅屋底，隐约听霜笳。
宋-陆游-《纵笔》@温温地炉红，皎皎纸窗白。忽闻啄木声，疑是敲门客。
宋-陆游-《纵笔》@昼倦夜常成美睡，病多老却未全衰。归从册府犹披卷，了却官书更赋诗。
宋-陆游-《纵笔》@行省当年驻陇头，腐儒随牒亦西游。千艘冲雪鱼关晓，万灶连云骆谷秋。天道难知胡更炽，神州未复士堪羞。会须沥血书封事，请报天家九世雠。
宋-陆游-《纵笔》@拖得乌藤到处行，看山看水眼犹明。但期少健游潼华，岂必长生似老彭。一緉青鞋吾事了，半甔绿酒万缘轻。安知不作希夷叟，生长兵间老太平。
宋-陆游-《纵笔》@梦事饱曾经，灵台了不惊。冤亲同一妄，魔佛两皆平。应物如风过，投床即鼾声。晨兴拂几砚，犹恨太劳生。
宋-陆游-《纵笔》@雪晴蓼甲红，雨足韭头白；虽无万钱具，野饭可留客。
宋-陆游-《纵笔》@坊远不闻宫漏声，三茅钟残窗欲明。山童睡熟呼不应，添水拂书翁自行。
宋-陆游-《纵笔》@素月徘徊牛斗间，天风吹鹤度函关。一年似此佳时少，唤起陈抟醉华山。
宋-陆游-《纵笔》@未说无功爵位叨，昔人所畏在功高。印如斗大宁常保，剑拄颐长秪自劳。酒社极知身可隐，猎场犹得气差豪。世间见透浑无事，狐貉安能诧縕袍！
宋-陆游-《纵笔》@小儿勿大勤，使汝发早白；长为南亩民，殊胜东合客。
宋-陆游-《纵步近村》@病去身轻试杖藜，满村荞麦正离离。照溪自叹尚微瘦，趁渡人言殊未衰。草塞瓶头沽浊酒，花篸笠顶引群儿。裴回不恨归差晚，正爱青灯映竹篱。
宋-陆游-《纵游》@人事元知不可谐，名山踏破几青鞋。百钱挂杖无时醉，一锸随身到处埋。驿壁读诗摩病眼，僧窗看竹散幽怀。亦知诗料无穷尽，灯火萧疏过县街。
宋-陆游-《纵游归泊湖桥有作》@西蜀东吴到处游，千岩万壑独吾州。短篷载月娥江夜，小蹇寻诗禹寺秋。村酒可赊常痛饮，野人有兴即相求。何由唤得王摩诘，为画湖桥一片愁？
宋-陆游-《纵游深山随所遇记之》@行穿荦确度谽谺，路跨清溪一木斜。历尽艰危到平地，坏垣欹屋两三家。
宋-陆游-《纵游深山随所遇记之》@山径欹危细栈通，孤村小店夕阳红。竹郎有庙临江际，木客无家住箐中。
宋-陆游-《纵游深山随所遇记之》@道逢山客束荆薪，口眼睢盱略似人。试问村名瞠不语，砉然长啸上嶙峋。
宋-陆游-《纵游深山随所遇记之》@古寺萧萧不见僧，飞鼪满屋老枭鸣。空房终夜无灯火，断木支门睡到明。
宋-陆游-《奏乞奉祠留衢州皇华馆待命》@世念萧然冷欲冰，更堪衰与病相乘。从来幸有不材木，此去真为无事僧。耐辱岂惟容唾面，寡言端拟学铭膺。尚余一事犹豪举，醉後龙蛇满剡藤。
宋-陆游-《租税》@占星起饭犊，待月出输租。遇嶮频呼侣，扶辕数戒奴。畏饥怀饼饵，愁雪备薪樗。意象今谁识？当年赋两都。
宋-陆游-《足疾》@足疾惟妨拜，登临故自如。深知造物意，遣遂此心初。东坞闲看竹，西溪独钓鱼。暮归犹未倦，把卷遶前除。
宋-陆游-《阻风》@沙市三日风，万鼓呜船头。欲去不得发，卧对青灯幽。听儿诵离骚，可以散我愁。微言入孤梦，怳与屈宋游。睡起铜瓶响，欣然唤茶瓯。吾道无淹速，风伯非所尤。
宋-陆游-《醉倒歌》@曩时对酒不敢饮，侧睨旁观皆贝锦；狂言欲发畏客传，一笑未成忧祸稔。如今醉倒官道边，插花不怕颠狂甚；行人唤起更嵬昂，牧竖扶归犹踔踸。始知人生元自乐，误计作官常檩檩。秋毫得丧何足论，万古兴亡一酣枕。
宋-陆游-《醉道士》@落托在人间，经旬不火食；醉後上江楼，横吹苍玉笛。大口如盆眼如电，九十老人从小见。曾携一鹤过岳阳，满城三日闻酒香。醉学究圣师饮百觚，俨然常斋庄；弟子习礼余，兕觥跻公堂。至今遗风被洙泗，诸生雅歌老儒醉。衣冠简朴未可轻，安知中无鲁二生？
宋-陆游-《醉赋》@我疾多自愈，初非遇奇方；我生固多难，欲应忽已忘。颓然乱书中，不知岁月忙。有时或得意，炙冷不暇尝。乃今又大悟，万事付一觞，书中友王绩，堂上祠杜康。
宋-陆游-《醉赋》@霜枫照茅屋，露菊插纱巾。今古无穷事，江湖未死身。直令依马磨，终胜拜车尘。我亦轻余子，君当恕醉人。
宋-陆游-《醉歌》@我饮江楼上，阑干四面空；手把白玉船，身游水精宫。方我吸酒时，江山入胸中，肺肝生崔嵬，吐出为长虹，欲吐辄复吞，颇畏惊儿童。乾坤大如许，无处著此翁。何当呼青鸾，更驾万里风。
宋-陆游-《醉歌》@却日莫挥戈，君当听我歌。花残狂有限，酒熟闷无多。生理凭长鑱，幽情寄短蓑。江湖秋万里，未死且婆娑。
宋-陆游-《醉歌》@三十六策醉特奇，竹林诸公端可师。秋风萧萧吹鬓丝，蟹螯正可左手持。醉倒村路儿扶归，瞠儿不识问是谁。浩歌起舞夜何其，北斗磊落明河移。贵人惜醉渠自痴，黄金络马夸市儿。一朝祸来莫支持，新州如山不可移。
宋-陆游-《醉歌》@读书三万卷，仕宦皆束阁；学剑四十年，虏血未染锷。不得为长虹，万丈扫寥廓；又不为疾风，六月送飞雹。战马死槽枥，公卿守和约，穷边指淮淝，异域视京雒。於乎此何心，有酒吾忍酌？平生为衣食，敛版靴两脚；心虽了是非，口不给唯诺。如今老且病，鬓秃牙齿落。仰天少吐气，饿死实差乐。壮心埋不朽，千载犹可作！
宋-陆游-《醉歌》@老夫樯竿插苍石，水落岸沙痕数尺。江南秋尽未摇落，槲叶离离枫叶赤。楚人自古多悲伤，道傍行歌犹感激。野花碧紫亦满把，涧果青红正堪摘。客中得酒薄亦好，江头烂醉真不惜。千古兴亡在目前，郁郁关河含暝色。饥鸿垂翅掠舟过，此意与我同凄恻。三抚阑干恨未平，月明正照颓乌帻。
宋-陆游-《醉歌》@不痴不聋不作翁，平生与世马牛风。无材无德痴顽老，尔来对客惟称好。相风使帆第一筹，随风倒柂更何忧。亦不求作佛，亦不愿封侯，亦不须脱裘去换酒，亦不须卖剑来买牛。甲第从渠餍粱肉，貂蝉本自出兜鍪。燮理阴阳岂不好，才得闲管晴雨如鹁鸠。辛苦筑垒拂云祠，不如吟啸风月登高楼。尔作楚舞吾齐讴，身安意适死即休。
宋-陆游-《醉歌》@往时一醉论斗石，坐人饮水不能敌。横戈击剑未足豪，落笔纵横风雨疾。雪中会猎南山下，清晓嶙峋玉千尺；道边狐兔何曾问，驰过西村寻虎迹。貂裘半脱马如龙，举鞭指麾气吐虹，不须分弓守近塞，传檄可使腥膻空。小胡逋诛六十载，狺狺猘子势已穷。圣朝好生贷孥戮，还尔旧穴辽天东。
宋-陆游-《醉歌》@佛如优昙时一出，老姥何为憎见佛？山从古在天地间，愚公可笑欲移山。火其书，庐其居，佛亦何曾可扫除？子有孙，孙有子，山竟嵯峨汝何喜？床头有酒敌霜风，诗成老气尚如虹；八万四千颠倒想，与君同付醉眠中。
宋-陆游-《醉歌》@草书大叫写成图，博?随声喝作卢。何以即今云海上，千钧强弩射天吴。
宋-陆游-《醉歌》@百骑河滩猎盛秋，至今血清短貂裘。谁知老卧江湖上，犹枕当年虎髑髅。
宋-陆游-《醉归》@持酒江头到夕霏，愁城顿觉解重围。澄波宜月移船看，醉面便风走马归。末路已惊添白发，故人频报上黄扉。强随官簿真成嬾，乞我吴松旧钓矶。
宋-陆游-《醉归》@十亩春芜手自犁，瓜牛庐在镜湖西。禅心每笑弹棋局，道眼长捐刮膜篦。绝食就官分鹤料，无车免客笑鸡栖。旗亭酒贱秋风近，夜夜归来醉似泥。
宋-陆游-《醉归》@夜分饮散酒家垆，归路迢迢月满湖。小竖窃言翁未醉，入门犹记露菖蒲。
宋-陆游-《醉归》@乌桕阴中把酒杯，山园处处熟杨梅。醉行踸踔人争看，蹋尽斜阳蹋月来。
宋-陆游-《醉後草书歌诗戏作》@朱楼矫首隘八荒，绿酒一举累百觞，洗我堆阜峥嵘之胸次，写为淋漓放纵之词章。墨翻初若鬼神怒，字瘦忽作蛟螭僵；宝刀出匣挥雪刃，大舸破浪驰风樯。纸穷掷笔霹雳响，妇女惊走儿童藏。往时草檄喻西域，飒飒声动中书堂。一收朝迹忽十载，西掠三巴穷夜郎。山川荒绝风俗异，赖有酒美犹能狂，醉中自脱头上帻，绿发未许侵微霜。人生得丧良细事，孰谓老大多悲伤！
宋-陆游-《醉後庄门望西南诸山》@身是咸阳旧酒徒，龙锺犹复泥村酤。百年略似梦长短，一醉且随家有无。登览未应惭脚力，功名正尔叹头颅。夕阳又凭阑干立，谁画三山岸帻图？
宋-陆游-《醉後作小草因成长句》@天教老去未全衰，犹欠纵横万首诗。家近将军觞咏地，身如太史滞留时。酒翻银浪红螺醆，墨涌玄云紫玉池。流落不妨风味在，花前醉草写乌丝。
宋-陆游-《醉眠》@达士如鸱夷，无客亦自醉。痴人如扑满，多藏作身祟。放翁亦何长，偶自远声利。胸中白如练，不著一毫伪。醉来酣午枕，晴日雷起鼻。寄谢敲门人，予方有公事。
宋-陆游-《醉眠初起书事》@身世元知似断蓬，流年分付酒杯中。饥寒未解士先老，风雨欲收花已空。泥补旧巢梁燕喜，水生支港钓船通。睡魔正费驱除力，隔竹敲茶赖小童。
宋-陆游-《醉眠曲》@老夫暮年少嗜好，但愿无事终日眠。斜风急雨势方横，低窗小阁且幽妍。炉红酒绿足闲暇，橙黄蟹紫穷芳鲜。一杯一杯意忽倦，径拨纸帐投蛮毡。鼻间鼾声欲撼屋，手中书册正堕前。不知校事白中圣，那惜门生嘲腹便。读书万卷晚乃悟，妙哉此诀秘不传。是醒是醉人莫测，非梦非觉中了然。駸駸百年露电速，鼎鼎一世膏火煎。金丹九转顾未暇，且向人间称睡僊。
宋-陆游-《醉书》@半年愁病剧，一雨喜凉新。稍与药囊远，初容酒醆亲。浩歌惊世俗，狂语任天真。我亦轻余子，君当恕醉人。
宋-陆游-《醉书》@似闲有俸钱，似仕无簿书。似长免事任，似属非走趋。病能加餐饭，老与酒不疏，婆裟东湖上，幽旷足自娱。时时唤客醉，小阁临红蕖，钓鱼斫银丝，擘荔见玉肤。檀槽列四十，遗声传故都。岂惟豪两川，自足夸东吴。但恨诗不进，榛荒失耘锄；何当扫纤艳，杰作追黄初。
宋-陆游-《醉书》@天公赋与五湖秋，风月云烟处处留。损食一年犹可健，无诗三日却堪忧。
宋-陆游-《醉书》@青草渡头波接天，山翁吟啸自悠然。朝餐偶过卖鱼市，晚泊时逢迎荻船。投老未除游侠气，平生不作俗人缘。一樽酌罢玻璃酒，高枕窗边听雨眠。
宋-陆游-《醉书秦望山石壁》@秋雨初霁开长空，夜天无云吐白虹，擘波浴海出日月，破山卷地驱雷风。昆仑黄流泻浩浩，太华巨掌摩穹穹。平生所怀正如此，拜赐虚皇称放翁。放翁七十饮千锺，耳目未废头未童。向来楚汉何足道，真觉万古无英雄。行穷禹迹亦安往，聊借旷快洗我胸。涛澜屡犯蛟灵怒，涧谷或与精灵逢。黄金铸就决河塞，俘献颉利长安宫。不如醉笔扫青嶂，入石一寸豪健惊天公。
宋-陆游-《醉书山亭壁》@物外阳狂五百年，扁舟又系镜湖边。飞升未抵簪花乐，游宦何如听雨眠？绿蚁灩尊芳酝熟，黑蛟落纸草书颠。忽拈玉笛横吹去，说与傍人是地仙。
宋-陆游-《醉睡初觉偶作》@小圃醒还醉，幽窗起复眠。虚明炷香地，清润斸花天。老去才虽尽，穷来志益坚。阿瞒那可语，平日笑桥玄。
宋-陆游-《醉题》@不学空门不学仙，清樽随处且陶然。人情正可付一笑，生世元知无百年。白首难陪东合客，清风自足北窗眠。归耕只要无人问，安用文章海内传。
宋-陆游-《醉题》@来往人间今几时？悠悠日月独心知。寻僧共理清宵话，扫壁闲寻往岁诗。疋马秋风入条华，孤舟暮雪钓湘漓。只愁又踏关河路，荆棘铜驼使我悲。
宋-陆游-《醉题》@目光炯炯射车牛，何至随人作浪愁。身处江湖如富贵，心亲鱼鸟等朋俦。孤帆灭没三湘晓，野店荒寒二华秋。醉墨不容麈土污，凭君试访寺家楼。
宋-陆游-《醉题》@生来避世傲公卿，海内无人识姓名。九节筇边秋万里，长明灯下雨三更。心安白发何劳扫，药熟黄金固可成。只待蓬壼赋诗罢，却来京洛看升平。
宋-陆游-《醉题》@坎止流行五十秋，胸中不解著闲愁。浩歌野渡惊云起，狂舞空庭挽月留。性本自然憎截鹤，器非大受愧函牛。平生最爱严滩路，早晚貂裘换钓舟。
宋-陆游-《醉题》@云栖涧饮未为高，起舞行歌亦足豪。试问食时观本草，何如酒後读离骚？游山不待飞双舄，翦水无因得快刀。熟睡市垆名勿笑，年来随事学餔糟。
宋-陆游-《醉题》@勿笑山翁病满躯，胸中侠气未全无。双瞳遇醉犹如电，五木随呼尽作卢。代北胡儿富羊马，江南奇士出菰芦。何由亲奉平戎诏，蹴踏关中建帝都？
宋-陆游-《醉题》@裘马清狂锦水滨，最繁华地作闲人。金壶投箭消长日，翠袖传杯领好春。幽鸟语随歌处拍，落花铺作舞时茵。悠然自适君知否，身与浮名若个亲？
宋-陆游-《醉题埭西酒家》@阵阵新寒入布裘，偶乘小醉得闲游。丹枫落日野桥晚，断雁湿云江路秋。马得一鸣何恨斥，金经百链岂容柔？不知千载尘埃里，更有吾曹强项不？
宋-陆游-《醉题埭西酒家》@桑麻蒙翳不通邻，耽酒颓然一老民。遣客方眠那是醉？有衣可典未为贫。晒翎斜日鸥来熟，印迹平沙雁到新。君看此间何境界，痴人犹说吐车茵。
宋-陆游-《醉卧道傍》@烂醉今朝卧道傍，乡闾共为护牛羊。高怀那遣群儿觉，至理真能万事忘。唤起瘦躯犹嵬峨，扶归困睫更芒洋。冻齑快嚼茆檐下，拍手从人笑老狂。
宋-陆游-《醉卧道边觉而有赋》@太华五千仞，天台四万丈。一枝古藤如黑龙，天遣飘然寄闲放。莫怪公卿不我知，我自不知渠是谁；史书弄笔後来事，绣鞍宝带聊儿嬉。旗亭烂醉官道卧，醒後无人数吾过。世间恩怨一时空，且免它年送临贺。
宋-陆游-《醉卧松下短歌》@披鹿裘，枕白石，醉卧松阴当月夕。寒藤夭矫学草书，天风萧森入诗律。忽然梦上百尺颠，绿毛邂逅巢云仙。相携大笑咸阳市，俯仰尘世三千年。
宋-陆游-《醉舞》@短帽篸花舞道傍，年垂八十尚清狂。茸茸胎发朝盈栉，炯炯神光夕照梁。令尹阅人三仕巳，太山在我一豪芒。药苗麦饭初何久，全取愚儒百链刚。
宋-陆游-《醉舞》@渭城朝雨不须歌，烂醉江头舞短蓑。自是先生眼根钝，夭狐伎俩本无多。
宋-陆游-《醉乡》@醉乡卜筑亦佳哉，但苦无情白发催。痴欲煎胶黏日月，狂思入海访蓬莱。辞巢归燕先秋去，泣露幽花近社开。莫惜倾家供作乐，古人白骨有苍苔。
宋-陆游-《醉吟》@少日沉迷汗简青，如今毁誉两冥冥。书生弄笔如何信，只合花前醉不醒。
宋-陆游-《醉吟》@驱使难凭赤丁子，传呼底用苍头儿。世间如梦身如寄，春去花空欲泥谁？
宋-陆游-《醉吟》@牵经引礼人谁听，是古非今世共憎。何似对花倾绿酒，自歌一曲醉腾腾！
宋-陆游-《醉中步月湖上》@闰余时节早，天气已凄冷。悠哉曳杖行，乐此清夜永。霜风锼病骨，林月写孤影。新诗得复忘，薄酒吹易醒。浮生役声利，百岁常鼎鼎。清游倘可继，终老谢人境。
宋-陆游-《醉中草书因戏作此诗》@赐休暂解簿书围，醉草今年颇入微。手挹冻醪秋露重，卷翻狂墨瘦蛟飞。临池勤苦今安有，漏壁工夫古亦稀。樨子问翁新悟处，欲言直恐泄天机。
宋-陆游-《醉中长歌》@阑干斗柄摇天东，人间一夜回春风。注桃染柳岁相似，惟我衰颜非昔红。可怜逢春不自感，更欲使气惊儿童。烟郊射雉锦臆碎，水亭供鱠金盘空。归穿南市万人看，流星突过连钱骢。高楼作歌醉自写，墨光烛焰交长虹。人生未死贵适意，万里作客元非穷。故人夜直金銮殿，僵卧独听宫门钟。
宋-陆游-《醉中出西门偶书》@古寺闲房闭寂寥，几年耽酒负公朝。青山是处可埋骨，白发向人羞折腰。末路自悲终老蜀，少年常愿从征辽。醉来挟箭西郊去，极目寒芜雉兔骄。
宋-陆游-《醉中到白崖而归》@醉眼朦胧万事空，今年痛饮瀼西东。偶呼快马迎新月，却上轻舆御晚风。行路八千常是客，丈夫五十未称翁。乱山缺处如横线，遥指孤城翠霭中。
宋-陆游-《醉中登避俗台》@半醉行歌上古台，脱巾散发谢氛埃。但知礼岂为我设，莫管客从何处来。剡曲烟波菱蔓滑，耶溪风露藕花开。老来世事浑成嬾，一棹幽寻未拟回。
宋-陆游-《醉中感怀》@早岁君王记姓名，只今憔悴客边城。青衫犹是鵷行旧，白发新从剑外生。古戍旌旗秋惨淡，高城刁斗夜分明。壮心未许全消尽，醉听檀槽出塞声。
宋-陆游-《醉中歌》@文章日益近衰陋，风节久己嗟陵夷。元佑大苏逝不返，庆历小范今谁知！闭门学古人共笑，低头就俗我却疑。脱衣幸可买渔艇，烂醉浩歌随所之。
宋-陆游-《醉中歌》@吾少贫贱真臞儒，贪食嗜味老不除。折腰歛版日走趋，归来聊以醉自娱。长缾巨榼罗杯盂，不须渔翁劝三闾。牛尾膏美如凝酥，猫头轮囷欲专车，黄雀万里行头颅，白鹅作鮓天下无，浔阳糖蟹径尺余，吾州之蔊尤嘉蔬，珍盘餖飣百味俱，不但项脔与腹腴。悠然一饱自笑愚，顾为口腹劳形躯。投劾行矣归园庐，莫厌粝饭尝黄葅。
宋-陆游-《醉中浩歌罢戏书》@造物小儿如我何！还家依旧一渔蓑。穿云逸响苏门啸，卷地悲风易水歌。老眼阅人真烂熟，壮心得酒旋消磨。傍观虚作穷愁想，点检霜髯却未多。
宋-陆游-《醉中怀江湖旧游偶作短歌》@无渡河，浪花无蒂高峥嵘；莫登楼，茫茫芳草难为情。华轩宝马只好路旁看，冶金伐石空留後世名。古来惟有竹林诸人称达生，一醉之外万事鸿毛轻。可怜痴人竞声利，坐使方寸森五兵。散花州上青山横，野鱼可脍菰可烹。脱冠散发风露冷，卧看江月金盆倾。
宋-陆游-《醉中怀眉山旧游》@劲酒少和气，哀歌无欢情。故乡不敢思，登高望锦城。锦城那得去，髣佛蟆颐路。遥知尊前人，指我题诗处。我虽流落夜郎天，遇酒能狂似少年。想见东郊携手日，海棠如雪柳飞绵。
宋-陆游-《醉中绝句》@有山有水登临地，无病无愁啸傲身。世念秋毫除未尽，麴生应恨白头新。
宋-陆游-《醉中绝句》@左餮右粥年年饱，南陌东阡处处闲。幸免催租败幽兴，岂容对酒惜酡颜。
宋-陆游-《醉中录近诗因题卷後》@鹅儿色浅酒醺人，鸡距锋圜笔绝伦。满引一杯书数纸，要知林下有闲身。
宋-陆游-《醉中示客》@四座无哗听我歌，百年生计一烟蓑。清尊潋潋犹狂在，白发萧萧奈老何！远适安能缩地脉？高眠聊足养天和。吾徒看尽人间事，莫爱车前印几窠。
宋-陆游-《醉中书懹》@既老心愈空，新凉体差健，登山每嗔扶，对案亦强饭。平生百事嬾，惟酒不待劝，迨此桑落时，一醉适我愿。羸然云水身，本非朱紫楦。少犹耻枉尺，老敢欺方寸。但令死瞑目，余事何足论。不见鹿门翁，全家事潜遯。
宋-陆游-《醉中题民家壁》@壮岁羁游厌故栖，暮年却爱草堂低。交情最向贫中见，世事常於醉後齐。松吹飕飕凉短发，芒鞋策策响新泥。吾诗戏用寒山例，小市人家到处题。
宋-陆游-《醉中戏作》@当年买酒醉新丰，豪士相期意气中。插羽军书立谈办，如山铁骑一麾空。玉关久付清宵梦，笠泽今成白发翁。堪笑灯前如意舞，尚将老健压诸公。
宋-陆游-《醉中下瞿唐峡中流观石壁飞泉》@吾舟十丈如青蛟，乘风翔舞从天下。江流触地白盐动，艳澦浮波真一马。主人满酌白玉杯，旗下画鼓如春雷。回头已失瀼西市，奇哉一削千仞之苍崖。苍崖中裂银河飞，空里万斛倾珠玑。醉面正须迎乱点，京尘未许化征衣。
宋-陆游-《醉中信笔作四绝句既成惧观者不知野人本心也》@麦野桑村有酒徒，过门相觅醉相扶。朱门日日教歌舞，也有侬家此乐无？
宋-陆游-《醉中信笔作四绝句既成惧观者不知野人本心也》@过得一日过一日，人间万事不须谋。邻家幸可赊芳酝，红蕊何曾笑白头。
宋-陆游-《醉中信笔作四绝句既成惧观者不知野人本心也》@今朝卖谷得青钱，自出街头买彘肩。草火燎来香满屋，未容下箸已流涎。
宋-陆游-《醉中信笔作四绝句既成惧观者不知野人本心也》@老觉人间足畏涂，怕人浑似怕於菟。晴明颇动青鞋兴，先探门前有客无。
宋-陆游-《醉中信笔作四绝句既成惧观者不知野人本心也》@治道巍巍本易成，狂言安得略施行。太平事业人皆见，不计封伦死与生。
宋-陆游-《醉中夜自村市归》@村市夜骑黄犊还，却登小阁倚阑干。银河斜界晓天碧，璧月下入秋江寒。吾辈身闲且饮酒，人生事定须阖棺。元自胸中著云梦，莫惊绿鬓耐悲欢。
宋-陆游-《醉中自赠》@富贵犹宜早退休，一生龃龉更何求？赋形未至欠壬甲，语命宁须憎斗牛。栗里收身贫亦乐，平陵埋骨死无忧。狂歌醉舞真当勉，剩折梅花插满头。
宋-陆游-《醉中作》@宦游三十载，举步亦看人。爱酒官长骂，近花丞相嗔。湖山今入手，风月始关身。少吐胸中气，从教白发新。
宋-陆游-《醉中作》@小市钟声断，高楼月色新。醉眠当大路，狂舞属行人。有客要元亮，无妻谏伯伦。山花信手插，不复惜乌巾。
宋-陆游-《醉中作》@舴艋为家云作友，流年尽付樽中酒。清啸穿林鸾凤吟，草书落纸龙蛇走。人间无复王景略，千载风云常寂寞。安得熊罴十万师，蹴踏幽并洗河洛？
宋-陆游-《醉中作》@名酝羔儿拆密封，香粳玉粒出新舂。披绵珍鯗经旬熟，斫雪双螯洗手供。吟罢欲沉江渚月，梦回初动寺楼钟。炉烟袅袅衣篝暖，未觉家风是老农。
宋-陆游-《醉中作》@晚途豪气未低摧，一饮犹能三百杯。烂烂目光方似电，齁齁鼻息忽如雷。
宋-陆游-《醉中作》@驾鹤孤飞万里风，偶然来憩大峨东。持杯露坐无人会，要看青天入酒中。
宋-陆游-《醉中作》@曾赐琳腴白玉京，狂歌起舞蜀人惊。却骑黄鹤横空去，今夕垂虹醉月明。
宋-陆游-《醉中作》@画角三终夜未阑，醉凭飞阁喜天宽。月明满地江风急，吹落幽人紫绮冠。
宋-陆游-《醉中作行草数纸》@还家痛饮洗尘土，醉帖淋漓寄豪举；石池墨渖如海宽，玄云下垂黑蛟舞。太阴鬼神挟风雨，夜半马陵飞万弩。堂堂笔阵从天下，气压唐人折钗股。丈夫本意陋千古，残虏何足膏碪斧；驿书驰报儿单于，直用毛锥惊杀汝！
宋-陆游-《昨非》@温饱从来与道违，书生只合卧牛衣。老狐五百生前错，孤鹤三千岁後归。舌自生肥胜玉食，腰常忘带况金围。一官彭泽曾何有，元亮还家悔昨非。
宋-陆游-《作篱》@生世八十余，日夜迫衰老。中年所筑舍，倾坏当官道。每逢风雨夕，性命凛莫保。况此芦竹藩，何恃不摧倒！今朝手自葺，不暇避涂潦。鸡豚有限隔，门巷得锄扫。岂惟御盗窃，亦足慰怀抱。阴云忽四垂，见事幸差早。
宋-陆游-《作梦》@作梦今逾七十年，平生怀抱尚依然。结茅杜曲桑麻地，觅句灞桥风雪天。骠骑向来求作佛，淮南末路望登仙。世间妄想何穷尽，输与山翁一醉眠。
宋-陆游-《作盆池养科斗数十戏作》@小小盆池不畜鱼，题诗聊记破苔初。未听两部鼓吹乐，且看一编科斗书。
宋-陆游-《作雪》@雪云寒不动，林鸟噤无声。病起衰何剧？囊空醉不成。中原乱方作，弱虏运将平。台省多贤俊，常谈媿老生。
宋-陆游-《作雪》@荒村雪欲作，耄叟病无聊。树暝乌鸢集，茆深雉兔骄。溪滩观趁渡，岭路数归樵。即死无它憾，终身负圣朝。
宋-陆游-《作雪不成独咏》@淡日朝穿雾，浓云夜护霜。风声空浩荡，雪意愈微茫。棐几闲临帖，铜炉静炷香。悠然践残岁，不是傲羲皇。
宋-陆游-《作雪寒甚有赋》@云暝风号得我惊，砚池转盼已冰生。窗间顿失疏梅影，枕上空闻断雁声。公子皂貂方痛饮，农家黄犊正深耕。老人别有超然处，一首清诗信笔成。
宋-陆游-《作雪未成自湖中归寒甚饮酒作短歌》@黑云垂到地，飞霰如细砾。找从湖上归，散发醉吹笛。少年志功名，目视无坚敌。惨淡古战场，往往身所历。宁知事大缪，白首犹寂寂。凄凉武侯表，零落陈琳檄。报主知何时，誓死空愤激。天高白日远，有泪无处滴。
宋-陆游-《作雪遇大风遂晴》@雪作风散之，雪止风亦定。霁日上窗扉，明暖起我病。去春财十日，共喜时序正。晨兴盥颒罢，白发满清镜。门前无客至，默卧弄尘柄。丛竹如有情，代我发孤咏。
宋-陆游-《作野饮诗後一日复作此篇反之》@世事如海沙，巧历不能数。身居忧患中，殆若堕阱虎；又如住败屋，岌岌日撑拄，中夜风雨至，摧压固其所。孰能知其然？徙义以为主。要于一念间，不敢欺仰俯。兢兢日三省，宁可自莽卤？君看昔先师，乃媿不若禹。
宋-陆游-《作雨不成终夜极凉时去立秋五日也》@云映星芒澹，风阑雨脚回。体轻知病去，气爽喜秋来。疏放抛乌帢，歌呼覆绿杯。东归定何日？灩澦欲崔嵬。
宋-陆游-《作竹篱成因把酒其间戏题四十字》@今日偶暄暖，卧闻林鸟呼。虽思大白饮，未免小苍扶。柳色动篱外，梅花来座隅。夕阳红满野，更复倒残壼。
宋-陆游-《作字》@整整复斜斜，翩如风际鸦。书成半行草，眼倦正昏花。未办仓盛笔，宁能锥画沙？老夫端可媿，头白不名家。
宋-陆游-《先少师宣和初有赠晁公以道诗云奴爱才如萧》@仕不逢时勇退耕，闭门自号景迂生。远闻佳士辄心许，老见异书犹眼明。奴爱才如萧颖士；婢知诗似郑康成。早孤遇事偏多感，欲续残章涕已倾。
宋-黄庭坚-《□字颂》@斋余睡兀兀，占尽檐前日。不与一瓯茶，眼前黑如漆。
宋-黄庭坚-《哀逝》@玉堂岑寂网蜘蛛，那复晨妆觐阿姑。绿发朱颜成异物，青天白日闭黄墟。人间近别难期信，地下相逢果有无。万化途中能邂逅，可怜风烛不须臾。
宋-黄庭坚-《欸乃歌二章戏王穉川》@花上盈盈人不归，枣下纂纂实已垂。腊雪在时听马嘶，长安城中花片飞。
宋-黄庭坚-《欸乃歌二章戏王穉川》@从师学道鱼千里，盖世成功黍一炊。日日倚门人不见，看尽林乌反哺儿。
宋-黄庭坚-《安乐泉颂》@姚子雪麴，杯色争玉。得汤郁郁，白云生谷。清而不薄，厚而不浊。甘而不哕，辛而不螫。老夫手风，须此晨药。眼花作颂，颠倒淡墨。
宋-黄庭坚-《按田》@河水积峥嵘，山雪晴索寞。幽斋怯寒威，况复出城郭。马为蝟毛缩，人叹狐裘薄。淤泥虎迹交，丛社乌声乐。桥经野烧断，崖值天风落。泄云迷鸿蒙，戴石瘦荦嶨。攀缘若登天，扶服如入橐。穷幽至河麋，落日更盘礡。新民数十家，飘寓初栖托。壮产无惰农，荒榛尽开凿。临流遣官丁，悉使呼老弱。恩言谕官意，鄣水陂可作。春秧百顷秔，秋报千仓获。掉头笑应侬，吾麦自不恶。麦苗不为稻，诚恐非民瘼。不知肉食者，何必苦改作。我行疲鞍马，且用休羁络。艰难相顾叹，共道折腰错。势穷不得已，来自取束缚。月明夜萧萧，解衣宽带索。卧看云行天，北斗挂屋角。析薪爨酒鼎，兴至且相酌。
宋-黄庭坚-《八音歌赠晁尧民》@金荷酌美酒，夫子莫留残。石有补天材，虎豹守九关。丝窠将柳花，入户扑衣冠。竹风摇永日，思与子盘桓。匏瓜岂无匹，自古同心难。革急而韦缓，只在揉化间。木桃终报汝，药石理予颜。
宋-黄庭坚-《八音歌赠晁尧民》@金生寒沙中，见别会有时。石上千年柏，材高用苦迟。丝乱犹可埋，心乱不可治。竹斋闻履声，乃是故人来。匏苦只多叶，水深难为涉。土床不安席，象床卧烨烨。革与井同功，守道非关怯。木直常先伐，樗栎万世叶。
宋-黄庭坚-《八月十四日夜刀坑口对月奉寄王子难子闻适用》@去年对月庐陵郡，醉留歌舞蹋金沙。今年今夕千峰下，新磨古鉴动菱花。寒藤老木被光景，深山大泽皆龙蛇。西风为我奏万籁，落叶起舞惊栖鸦。遥怜城中二三友，风流惯醉玉钗斜。今夕传杯定何处。应无二十四琵琶。
宋-黄庭坚-《跋子瞻和陶诗》@子瞻谪岭南，时宰欲杀之。饱吃惠州饭，细和渊明诗。彭泽千载人，东坡百世士。出处虽不同，风味乃相似。
宋-黄庭坚-《罢姑熟寄元明用觞字韵》@追随富贵劳牵尾，准拟田园略滥觞。本与江鸥成保社，聊随海燕度炎凉。未栽姑熟桃李径，却入江西鸿雁行。别後常同千里月，书来莫寄九回肠。
宋-黄庭坚-《白鹤观》@复殿重楼堕杳冥，故基乔木尚峥嵘。银河不改三千尺，铁马曾经十万兵。华表故应终化鹤，谪仙未解独骑鲸。林泉一二儿童旧，白发衰颜只自惊。
宋-黄庭坚-《白莲庵颂》@入泥出泥圣功，香光透尘透风。君看根元种性，六窗九窍玲珑。
宋-黄庭坚-《百花洲杂题》@范公种竹水边亭，漂泊来游一客星。神理不应从此尽，百年草树至今青。
宋-黄庭坚-《拜刘凝之画像》@弃官清颍尾，买田落星湾。身在菰蒲中，名满天地间。谁能四十年，保此清静退。往来涧谷中，神光射牛背。
宋-黄庭坚-《宝梵大师真赞》@穆然而啸，毗尼藏也。熙然而温，同尘相也。默然而说，法中龙象也。知文知武，染衣将相也。渊然而深，饱儒术也。悠然而思，入诗律也。钵囊如空，不受实也。室中生光，无长物也。十有七年，为法城堑也。五十八夏，圭璋无玷也。斩然而秀，出火宅也。漻然而化，薪火息也。子孙绳绳，奉承丹青。眸子睟明，吾观其役物之智。袖手微笑，人挹其临财之清。
宋-黄庭坚-《悲秋》@有美一人兮，临清秋而太息。伤天形之缺然兮，与有足者同堂而并席。傥尝获罪於天兮，使而至於斯极。夫阴凝而阳化兮，冲气饪而为和。骈拇所以为少，枝指所以为多。谓天任汝以道兮，曾是形畸而貌独。天厌弃汝兮，修汝德而谓何。中无所考此耿耿兮，独遡风而浩歌。歌曰父耶母耶，人乎天乎。才之为祥，固不若不才之全乎。非天地之私兮，又非父母之愿也。慨伏思而不得兮，梦漂漂而行远。逆真人於轩台兮，请端策而徵衍。遇水盈之坎坎兮，得山麓而为蹇。虽御良而马服兮，犹往蹇而来连。艮之初六来告休兮，艮其趾而无咎。如风日之过河兮，人谓守水而为耗。知水性之循环兮，曾何损益之足道。蚿百足之狂攘兮，夔踸踔以行地。蛇虺蔓延不自好兮，谓风蓬蓬而无似物。怜物之无穷兮，目尚为心之仆隶。夫精於形器之表兮，视四体百骸其在外。予将执汝手兮，游乎浩荡之会凭天津而渥发兮，揽日月以为佩。嗟不知去来之为我兮，天下莫予之为对。恐路远而多岐兮，聊赠汝以指南。将雍容於胜日兮，尝试为汝而妄谈。
宋-黄庭坚-《北园步折梅寄君庸》@林中破笑派雪雨，不著世间笑粉尘。覆入晓风香满袖，无人同咏一枝春。
宋-黄庭坚-《被褐怀珠玉》@国士怀珠玉，通津不易扛。椟藏心有待，褐短义难降。宝唾归青简，晴虹贯夜窗。直言方按剑，岂是故迷邦。弹雀轻千仞，连城买一双。安知蓝缕底，明月弄寒江。
宋-黄庭坚-《避秦十人》@九真承诏上龙胡，尽是骊山所送徒。惟有邓公留不去，松根搘鼎煮菖蒲。
宋-黄庭坚-《避暑李氏园二首》@李侯别馆锁春阴，花径吹香可细寻。迸笋侵阶藤倒架，主人重为费千金。
宋-黄庭坚-《避暑李氏园二首》@荷气竹风宜永日，冰壶凉簟不能回。题诗未有惊人句，会唤谪仙苏二来。
宋-黄庭坚-《汴岸置酒赠黄十七》@吾宗端居丛百忧，长歌劝之肯出游。黄流不解涴明月，碧树为我生凉秋。初平群羊置莫问，叔度千顷醉即休。谁倚柁楼吹玉笛，斗杓寒挂屋山头。
宋-黄庭坚-《便糶王丞送碧香酒用子瞻韵戏赠郑彦能》@食贫好酒尝自嘲，日给上尊无骨相。大农部丞送新酒，碧香窃比主家酿。应怜坐客竟无毡，更遭官长颇讥谤。银杯同色试一倾，排遣春寒出帷帐。浮蛆翁翁杯底滑，坐想康成论泛盎。重门著关不为君，但备恶客来仇饷。
宋-黄庭坚-《别蒋颖叔》@金城千里要人豪，理君乱丝须孟劳。文星合在天东壁，清都紫微醉云璈。荆溪居士傲轩冕，胸吞云梦如秋毫。三品衣鱼人仰首，不见全牛可下刀。秦川渭水森长戟，方壶蓬莱冠巨鳌。万钉宝带琱狨席，献纳论思近赭袍。连营貔虎湛如水，开尽西河拥节旄。何时出入诸公间，淮湖阅船今二毛。凿渠决策与天合，支祈窘束缩怒涛。衣食京师看上计，陛下文武收英髦。春风淮月动清鉴，白拂羽扇随轻舠。下榻见贤倾礼数，後车载士回风骚。斲鼻于郢，观鱼于濠。小夫阅人盖多矣，几成季咸三见逃。
宋-黄庭坚-《丙辰仍宿清泉寺》@山农居负山，呼集来苦迟。既来授政役，谣诼谓余欺。按省其家赀，可忍鞭抶之。恩言谕公家，疑阻久乃随。滕口终自愧，吾敢乏王师。官宁惮淹留，职在拊惸嫠。所将部曲多，溷汝父老为。西山失半壁，且复下囊辎。啼鸦散篇帙，休吏税巾衣。石泉鼓坎坎，竹风吹参差。书冷行熠燿，壁虫催杼机。昏釭夜未央，高枕梦登巘。
宋-黄庭坚-《丙申泊东流县》@前日发大雷，真成料虎头。今日伐鼓出，棹歌傲阳侯。沧江百折来，及此始东流。东流会宾客，建德椎羊牛。野语尚信然，小市黄芦洲。惟有采薪翁，经营往来舟。槠枥尽斤斧，山童烟雨愁。
宋-黄庭坚-《丙寅十四首效韦苏州》@雪霁草木动，春融烟景和。嘉晨掩关坐，如此节物何。同游得二子，晤对不在多。
宋-黄庭坚-《丙寅十四首效韦苏州》@不知鞍马倦，想见洲渚春。清昼锁芳园，谁家停画轮。高柳极有思，向风招游人。
宋-黄庭坚-《丙寅十四首效韦苏州》@渐嘉楼外花，嘉赏亭边柳。作者归山丘，今春为谁有。千秋万岁後，还复来游否。
宋-黄庭坚-《丙寅十四首效韦苏州》@城南有佳园，风物迎马首。但赏主人竹，王饮主人酒。红日媚紫苔，轻风泛春柳。
宋-黄庭坚-《丙寅十四首效韦苏州》@庭空日色静，楼迥钟声迟。褐叟已争席，驯鸦更不疑。同来复同去，竟别我为谁。
宋-黄庭坚-《丙寅十四首效韦苏州》@谢甥有逸兴，李髯非不嘉。苦思梦春草，醉狂眠酒家。斯游无俗物，傲睨至昏鸦。
宋-黄庭坚-《丙寅十四首效韦苏州》@寺古老僧静，亭阴修竹多。莱公作州日，部曲屡经过。众推识公面，苍石眠绿莎。
宋-黄庭坚-《丙寅十四首效韦苏州》@盛时众吹嘘，谪去众毁辱。不为公存亡，幽兰春自绿。欲书名相传，安得南山竹。
宋-黄庭坚-《丙寅十四首效韦苏州》@昔公调鼎实，指顾九庙尊。郡国富士马，于今开塞垣。谁能起公死，为国守北门。
宋-黄庭坚-《丙寅十四首效韦苏州》@出身世丧道，解绶饥驱我。杯中得醉乡，去就不复果。岂为俗人言，达人傥余可。
宋-黄庭坚-《丙寅十四首效韦苏州》@少小尚狷介，与人常不款。置身稍雍容，遇酒辄引满。自是鹤长足，难齐凫胫短。
宋-黄庭坚-《病来十日不举酒二首》@病来十日不举酒，回施青春与後生。满袖东风惬人意，见君诗与字俱清。
宋-黄庭坚-《病来十日不举酒二首》@病来十日不举酒，独卧南床春草生。承君折送袁家紫，令我兴发郎官清。
宋-黄庭坚-《病懒》@病懒不喜出，收身卧书林。纵观百家语，浩渺半古今。空蒙象外意，高大且闳深。闻有居覆盆，岂能逃照临。一马统万物，八还见真心。乃知善琴瑟，先欲绝弦寻。
宋-黄庭坚-《病起次韵和稚川进叔倡酬之什》@池塘夜雨听鸣蛙，老境侵寻每忆家。白发生来惊客鬓，黄粱炊熟又春华。百年不负胶投漆，万事相依葛与瓜。胜日主人如有酒，犹堪扶病见莺花。
宋-黄庭坚-《病起荆江亭即事十首》@翰墨场中老伏波，菩提坊里病维摩。近人积水无鸥鹭，时有归牛浮鼻过。
宋-黄庭坚-《病起荆江亭即事十首》@维摩老子五十七，大圣天子初元年。传闻有意用幽侧，病著不能朝日边。
宋-黄庭坚-《病起荆江亭即事十首》@禁中夜半定天下，仁风义气彻修门。十分整顿乾坤了，复辟归来道更尊。
宋-黄庭坚-《病起荆江亭即事十首》@成王小心似文武，周召何妨略不同。不须要出我门下，实用人材即至公。
宋-黄庭坚-《病起荆江亭即事十首》@司马丞相昔登庸，诏用元老超群公。杨绾当朝天下喜，断碑零落卧秋风。
宋-黄庭坚-《病起荆江亭即事十首》@死者已死黄雾中，三事不数两苏公。岂谓高才难驾御，空归万里白头翁。
宋-黄庭坚-《病起荆江亭即事十首》@文章韩杜无遗恨，草诏陆贽倾诸公。玉堂端要真学士，须得儋州秃鬓翁。
宋-黄庭坚-《病起荆江亭即事十首》@闭门觅句陈无己，对客挥毫秦少游。正字不知温饱未，西风吹泪古藤州。
宋-黄庭坚-《病起荆江亭即事十首》@张子耽酒语蹇吃，闻道颍州又陈州。形模弥勒一布袋，文字江河万古流。
宋-黄庭坚-《病起荆江亭即事十首》@鲁中狂士邢尚书，本意扶日上天衢。惇夫若在鑴此老，不令平地生崎岖。
宋-黄庭坚-《伯父祖善耆老好学於所居紫阳溪後小马鞍山为》@樵入千岩静，松含万籁寒。儿童给行李，藜蓧对衣冠。小槛聊防虎，时来即解鞍。阿翁吹笛罢，怀昔泪相看。
宋-黄庭坚-《伯时彭蠡春牧图》@岳阳楼上春已归，湖中鸿雁拍波飞。布帆天阔随鸟道，石林风冕吹人衣。春水初生及马腹，浮滩欲上西山麓。遥看绝岭秀云松，上有垂萝暗溪谷。沙眠草啮性不骄，侧身注目鸣相招。林间瞥过星烁烁，原上独立风萧萧。君不见中原真种胡尘没，南行市骨何仓卒。秪收力健载征夫，肯向时危辨奇骨。即令贡马西北来，东西坊监屯云开。纷然驽骥同秣，尔可不忧四蹄脱。
宋-黄庭坚-《伯氏到济南寄诗颇言太守居有湖山之胜同韵和》@西来黄犬传佳句，知是陆机思陆云。历下楼台追把酒，舅家宾客厌论文。山椒欲雨好云气，湖面逆风生水纹。想得争棋飞鸟上，行人不见只听闻。
宋-黄庭坚-《泊大孤山作》@汇泽为彭蠡，其容化◇鹏。中流擢寒山，正色且无朋。其下蛟龙卧，宫谯珠贝层。朝云与暮雨，何处会高陵。不见凌波袜，靓妆照澄凝。空余血食地，猿啸枯楠藤。高帆驾天来，落叶聚秋蝇。幽明异礼乐，忠信岂其凭。风波浩平陆，何况非履冰。安得旷达士，霜晴尝一登。
宋-黄庭坚-《博山台》@宫亭只说香炉峰，此地今见博山台。紫烟孤起丽朝日，定是海山飞得来。化工造物能神奇，不必惊世出蓬莱。千来隐沦被昭洗，博山我劝尔一杯。先生发白足力强，遥思秋风醉几回。童儿数修扫洒职，莫使石面沾尘埃。
宋-黄庭坚-《博士王扬休碾密云龙同事十三人饮之戏作》@矞云苍璧小盘龙，贡包新样出元丰。王郎坦腹饭床东，大官分物来妇翁。棘围深锁武成宫，谈天进士雕虚空。鸣鸠欲雨唤雌雄，南岭北岭宫徵同。午窗欲眠视蒙蒙，喜君开包碾春风，注汤官焙香出笼。非君灌顶甘露椀，几为谈天乾舌本。
宋-黄庭坚-《薄薄酒二章》@薄酒可与忘忧，丑妇可与白头。徐行不必驷马，称身不必狐裘。无祸不必受福，甘餐不必食肉。富贵于我如浮云，小者谴诃大戮辱。一身畏首复畏尾，门多宾客饱僮仆。美物必甚恶，厚味生五兵。匹夫怀璧死，百鬼瞰高明。丑妇千秋万岁同室，万金良药不如无疾。薄酒一谈一笑胜茶，万里封侯不如还家。
宋-黄庭坚-《薄薄酒二章》@薄酒终胜饮茶，丑妇不是无家。醇醪养牛等刀锯，深山大泽生龙蛇。秦时东陵千户食，何如青门五色瓜。传呼鼓吹拥部曲，何如春雨池蛙。性刚太傅促和药，何如羊裘钓烟沙。绮席象床琱玉枕，重门夜鼓不停挝。何如一身无四壁，满船明月卧芦花。吾闻食人之肉，可随以鞭朴之戮；乘人之车，可加以鈇钺之诛。不如薄酒醉眠牛背上，丑妇自能搔背痒。
宋-黄庭坚-《补陀岩颂》@修罗身量等须弥，入藕丝孔逃追北。补陀岩下不战人，八万魔军皆解甲。
宋-黄庭坚-《不俗轩耐闲轩颂》@不爱孔方乃不俗，放下利欲是耐闲。棒打石狮子，论实不论虚。
宋-黄庭坚-《采菊一章》@南山有菊，于采其英。谁从汝往，视我惸惸。伊时之人，谁适有比。不与我谋，不知其已。
宋-黄庭坚-《二章》@薄言采之，遵彼山曲。汝来迟迟，去我何速。伊时之人，谁适与同。不与我好，殆其觏凶。
宋-黄庭坚-《三章》@江汉滔滔，有楫有杭。谁以济此，中流且风。嗟尔君子，时处时默。微云反覆，无伤尔足。
宋-黄庭坚-《残句:百家传本略相似》@百家传本略相似，如月行天见诸水。
宋-黄庭坚-《残句：便令脱帽管城公》@便令脱帽管城公，小试玉堂挥翰手。
宋-黄庭坚-《残句：不誇四子锦为幄》@不誇四子锦为幄，肯道太真云想衣。
宋-黄庭坚-《残句：辰日宜种瓜》@辰日宜种瓜。
宋-黄庭坚-《残句：春将国艳熏花骨》@春将国艳熏花骨，日借黄金缕水纹。
宋-黄庭坚-《残句：风外竹斜行》@风外竹斜行。
宋-黄庭坚-《残句：虎头食肉何足誇》@虎头食肉何足誇，阴德由来报宜奢。丹龟功成无躍兔，玉函方秘缘青蛇。
宋-黄庭坚-《残句：孔庙虞书贞观刻》@孔庙虞书贞观刻，千两黄金那购得。
宋-黄庭坚-《残句：邻谈喧五更》@邻谈喧五更。
宋-黄庭坚-《残句：琳瑯触目路人惊》@琳瑯触目路人惊。
宋-黄庭坚-《残句：清鑑风流归贺八》@清鑑风流归贺八，飞扬跋扈付朱三。
宋-黄庭坚-《残句：日颗曝乾红玉软》@日颗曝乾红玉软，风枝台动练罗鲜。
宋-黄庭坚-《残句：为君写就黄庭了》@为君写就黄庭了，不博山阴道士鹅。
宋-黄庭坚-《残句：吾闻调羹槿》@吾闻调羹槿，异味及粉榆。
宋-黄庭坚-《残句：语妙何妨石作肠》@语妙何妨石作肠。
宋-黄庭坚-《残句：浴泉秦虢流丹粉》@浴泉秦虢流丹粉，临渚娥英冷佩衣。
宋-黄庭坚-《残句：拙者窃鉤辄斩趾》@拙者窃鉤辄斩趾。
宋-黄庭坚-《仓後酒正厅昔唐林夫谪官所作十一月己卯余纳》@攀槛朱云头未白，不知流落向何州。空余前日学书地，小阁红蕖取意秋。
宋-黄庭坚-《曹村道中》@嘶马萧萧苍草黄，金天云物弄微凉。瓜田余蔓有荒陇，梨子压枝铺短墙。明月风烟如梦寐，平生亲旧隔湖湘。行行秋兴已孤绝，不忍更临山夕阳。
宋-黄庭坚-《曹侯善政颂》@曹侯辍耕，学于上国。进士起家，为吏有绩。虽窭人子，孔武且硕。我惠我威，养我好子。我勤我暇，不借吏史。虎暴人境，肆作机穽。侯曰彻之，病在乎政。惟此戾虫，乃与政通。风林岑蔚，征夫不逢。我作颂声，与民歌之。不诬方将，俾勿磨之。
宋-黄庭坚-《禅句二首》@牵驴饮江水，鼻吹波浪起。岸上蹄踏蹄，水中嘴对嘴。
宋-黄庭坚-《禅句二首》@予自钓鱼船上客，偶除须鬓著袈裟。佛祖位中留不住，夜来依旧宿芦花。
宋-黄庭坚-《禅颂》@自古多如此，君今独奈何。可来白云里，教汝紫芝歌。
宋-黄庭坚-《长短星歌》@正月虎，七泽阴风无避处。少年射杀白额归，二十一岁赐旗鼓。二月兔，翰墨功名归四杜。中山毛遂定从还，十九上客谁复数。三月龙，定力降来一钵中。升腾便欲致云雨，十六开士观云风。四月蛇，九蛇相辅成晋家。屈原离骚二十五，不及之推死怨嗟。五月马，十五国风多咏写。汉将西极天马来，二十五城不当价。六月羊，十岁小儿牧道傍。他年叱石金华路，二十年前身姓黄。七月猴，恒山八命列封侯。当年传国二十二，想是衣冠骑土牛。八月鸡，二妙灵台向晓啼。五更风雨十八九，残月昏昏信可期。九月狗，三窟深坑四荒走。暮归得兔十六七，黄卢朱雀皆在後。十月猪，白头一笑献士夫。杀身愿为鲁津伯，申封兰王十四都。十一月鼠，列十二辰配龙虎。二十二年看仙飞，一朝化作蝙蝠去。十二月牛，百户椎肥醉九州。角端围寸二十五，良弓之材牛带牛。
宋-黄庭坚-《长句谢陈适用惠送吴南雄所赠纸》@庐陵政事无全牛，恐是汉时陈太丘。书记姓名不肯学，得纸无异夏得裘。琢诗包纸送赠我，自状明月非暗投。诗句纵横剪宫锦，惜无阿买书银钩。蛮溪切藤卷盈百，侧理羞滑茧羞白。想当鸣杵砧面平，桄榔叶风溪水碧。千里鹅毛意不轻，瘴衣腥腻北归客。君侯谦虚不自供，胡不赠世文章伯。一涔之水容牛蹄，识字有数我自知。小时双钩学楷法，至令儿子憎家鸡。虽然嘉惠敢虚辱，煮泥续尾成大轴。写心与君心莫传，平生落魄不问天。樽前花底幸好戏，为君绝笔谢风烟。已无商颂猗那手，请续南华内外篇。
宋-黄庭坚-《长芦夫和尚真赞》@松枯竹瘦，是其岁寒也。山高水深，不可犯干也。取多国士，庄严此土，如陶家手也。拂除方丈，置榻而坐，一不受也。首出万物，渊默雷吼，寂寥者之参也。若夫以法界印，印毛印海，则惊僧繇而走巫咸也。
宋-黄庭坚-《长沙留别》@折脚铛中同淡粥，曲腰桑下把离杯。知君不是南迁客，魑魅无情须早回。
宋-黄庭坚-《常父答诗有煎点径须烦绿珠之句复次韵戏答》@小鬟虽丑巧妆梳，扫地如镜能检书。欲买娉婷供煮茗，我无一斛明月珠。知公家亦阙扫除，但有文君对相如。正当为公乞如愿，作牋远寄宫亭湖。
宋-黄庭坚-《常父惠示丁卯雪十四韵谨同韵赋之》@春皇赋上瑞，来宁黄屋忧。下令走百神，大云庇九丘。风声将仁气，艳艳生瓦沟。寒花舞零乱，表里照皇州。千门委圭璧，晓日不肯收。元年冬无泽，穴处长螟蟊。两宫初旰食，补衮献良筹。有道四夷守，无征万邦休。耆年秉国论，泾渭极分流。辍耒入班品，逸民尽归周。股肱共一体，间不容戈矛。人材如金玉，同美异刚柔。正须众贤和，乃可疏共吺。改弦张敝法，病十九已瘳。王指要不匿，蚀非日月羞。桑林请六事，河水问九畴。天意果然得，玄功与吾谋。此物有嘉德，占年在麦秋。近臣知天喜，玉色动冕旒。儒馆无他事，作诗配崇丘。
宋-黄庭坚-《晁张和答秦觏五言予亦次韵》@山林与心违，日月使鬓换。儒衣相诟病，文字奉娱玩。自古非一秦，六籍盖多难。诗书或发冢，熟念令人惋。秦君锐本学，骥子已血汗。相期骖天衢，伯乐尝一盼。士为欲心缚，寸勇辄尺懦。要当观此心，日照云雾散。扶疏万物影，宇宙同璀璨。置规岂惟君，亦自警弛慢。
宋-黄庭坚-《嘲小德》@中年举儿子，漫种老生涯。学语啭春鸟，涂窗行暮鸦。欲嗔王母惜，稍慧女兄夸。解著潜夫论，不妨无外家。
宋-黄庭坚-《陈吉老县丞同知命弟游青原谒思禅师予以簿领》@天高万物肃，虚寂在川岑。肃此尘外轸，随山上岖嶔。列宿正参差，凝霜露衣襟。惊鸟纵横去，孤猿拥条吟。不睹白日景，惟睹松柏阴。南州实炎德，肴羞香森沈。芳草亦未老，黄花如散金。中有冥寂士，上有嘉树林。遗挂犹在壁，靡靡如面命。阿阁三重阶，旷望何高深。能使高兴尽，山水有清音。所在可游盘，春酝时献斟。玄云拖朱阁，小雨遂成霖。挟纩如怀冰，夕息忆重衾。瞽夫违盛观，何用慰我心。孤灯暖幽幔，愿言思所钦。良游常蹉跎，贱与老相寻。佳人殊未来，忽忘逝景侵。南荣戒其多，离思故难任。明月难暗投，聊欲投吾簪。
宋-黄庭坚-《陈季张有蜀芙蓉长饮客至开辄剪去作诗戏之》@剪花莫学韩中令，投辖惟闻陈孟公。客兴不孤春竹叶，年华全属拒霜丛。玄子蹙迫三秋尽，青女摧残一夜空。著意留连好风景，非君谁作主人翁。
宋-黄庭坚-《陈留市隐》@市井怀珠玉，往来人未逢。乘肩娇小女，邂逅此生同。养性霜刀在，阅人清镜空。时时能举酒，弹镊送飞鸿。
宋-黄庭坚-《陈荣绪惠示之字韵诗推奖过实非所敢当辄次高》@纷纷不可耐，君子有忧之。鞅掌诚庄语，贤劳似怨诗。颓波阅砥柱，浊水得摩尼。知我无枝叶，刳心只有皮。
宋-黄庭坚-《陈荣绪惠示之字韵诗推奖过实非所敢当辄次高》@太丘胸量阔，一苇莫杭之。万事不挂眼，四愁犹有诗。状闲聊闒茸，心洁似毗尼。早晚同舟去，烟波学子皮。
宋-黄庭坚-《陈荣绪惠示之字韵诗推奖过实非所敢当辄次詗》@十家有忠信，江夏可无之。政苦寄卖友，忽闻衡说诗。饥蒙青（左饣右迅）饭，寒赠紫陀尼。酬报矜难巧，深慙陆与皮。
宋-黄庭坚-《陈氏园咏竹》@不问主人来看竹，小溪风物似家林。春供馈妇几番笋，夏与行人百亩阴。直气虽冲云汉上，高材终恐斧斤寻。截竿可举北溟钓，欲赠溪翁谁姓任。
宋-黄庭坚-《陈说道约日送菜把》@南山畴昔从诸父，雨甲烟苗手自鉏。三径就荒归计拙，溷烦僚友送园蔬。
宋-黄庭坚-《呈李卿》@歌舞如云四散飞，东园篮轝醉归时。细看春色低红烛，仰折花枝坠接（上四下离）。仙李回风转长袖，野桃侵雨浸燕脂。夜长昼短知行乐，不负君家乐府诗。
宋-黄庭坚-《呈马粹老范德孺》@颍上相逢杏始青，尔来瓜垄有新耕。四时为岁已中半，万物得秋将老成。日永清风摇麈尾，夜阑飞雹落棋枰。两厅未觉过从数，政以顽疏累友生。
宋-黄庭坚-《呈外舅孙莘老二首》@九陌黄尘乌帽底，五湖春水白鸥前。扁舟不为鲈鱼去，收取声名四十年。
宋-黄庭坚-《呈外舅孙莘老二首》@甓社湖中有明月，淮南草木借光辉。故应剖蚌登王府，不若行沙弄夕霏。
宋-黄庭坚-《呈王明复陈季张》@倦客西来厌马鞍，为予休辔小长安。陈遵投辖情何厚，王粲登楼兴未阑。雪压群山晴後白，月临千里夜深寒。少留待我同归去，洛下林中斫钓竿。
宋-黄庭坚-《呈杨康国》@君家秋实罗浮种，已作累累半拂墙。莫遣儿童酸打尽，要看霜後十分黄。
宋-黄庭坚-《承示中秋不见月及悯雨连作恐妨秋成奉次元韵》@秀稻秋风喜太平，独疑连雨未全晴。银蟾似亦无聊赖，默度寒宵嬾吐明。
宋-黄庭坚-《承天宝禅师赞》@灵山会上，得个消息。达安城中，不落裷（上雨下佰）。黄抚路口，雪里开花。九江渡头，无风起浪。
宋-黄庭坚-《澄心亭颂》@菩萨清凉月，游於毕究空。众生心水净，菩提影现中。忍观伏尘劳，波澄泥著底。八风动地来，尘劳还复起。觉海性澄圆，浪时无不浑。即浑即澄彻，个是涅盘门。
宋-黄庭坚-《池口风雨留三日》@孤城三日风吹雨，小市人家只菜蔬。水远山长双属玉，身闲心苦一舂锄。翁从旁舍来收网，我适临渊不羡鱼。俛仰之间已陈迹，暮窗归了读残书。
宋-黄庭坚-《冲雪宿新寨忽忽不乐》@县北县南何日了，又来新寨解征鞍。山衔斗柄三星没，雪共月明千里寒。小吏有时须束带，故人颇问不休官。江南长尽捎云竹，归及春风斩钓竿。
宋-黄庭坚-《冲雨向万载道中得逍遥观托宿遂戏题》@逍遥近道边，憩息慰惫懑。晴晖时晦明，谑语谐谠论。草莱荒蒙茏，室屋壅尘坌。仆僮偪侧泌，泾渭清浊混。
宋-黄庭坚-《出城送客过故人东平侯赵景珍墓》@朱颜苦留不肯住，白发正尔欺得人。婵娟去作谁家妾，意气都成一聚尘。今日牛羊上丘垄，当时近前左右嗔。花开鸟啼荆棘里，谁与平章作好春。
宋-黄庭坚-《出池藕花》@惜丝不肯织宫鞋，花月仙人谪下来。河伯借泥封玉腕，风神翻浪沃香腮。无房不许僧归宿，有盖尝令鹭自开。何事冤他结青女，一朝收拾付尘灰。
宋-黄庭坚-《出礼部试院王才元惠梅花三种皆妙绝戏答三首》@城南名士遣春来，三月乃见腊前梅。定知锁著江南客，故放绿阴春晚回。
宋-黄庭坚-《出礼部试院王才元惠梅花三种皆妙绝戏答三首》@舍人梅坞无关锁，携酒俗人来未曾。旧时爱菊陶彭泽，今作梅花树下僧。
宋-黄庭坚-《出礼部试院王才元惠梅花三种皆妙绝戏答三首》@病夫中岁屏杯杓，百叶缃梅触拨人。拂杀官黄春有思，满城桃李不能春。
宋-黄庭坚-《出迎使客质明放船自瓦窋归》@鼓吹喧江雨不开，丹枫落叶放船回。风行水上如云过，地近岭南无雁来。楼阁人家卷帘幕，菰蒲鸥鸟乐湾洄。惜无陶谢挥斤手，诗句纵横付酒杯。
宋-黄庭坚-《初望淮山》@风裘雪帽别家林，紫燕黄鹂已夏深。三釜古人干禄意，一年慈母望归心。劳生逆旅何休息，病眼看山力不禁。想见夕阳三径里，乱蝉嘶罢柳阴阴。
宋-黄庭坚-《初至叶县》@白鹤去寻王子晋，真龙得慕沈诸梁。千年往事如飞鸟，一日倾愁对夕阳。遗老能名唐郡邑，断碑犹是晋文章。浮云不作苞桑计，只有荒山意绪长。
宋-黄庭坚-《窗日》@叹息西窗过隙驹，微阳初至日光舒。□□□长宫中线，添得思堂一卷书。
宋-黄庭坚-《春近四绝句》@闰後阳和腊里回，蒙蒙小雨暗楼台。柳条榆荚弄颜色，便恐入帘双燕来。
宋-黄庭坚-《春近四绝句》@亭台经雨压尘沙，春近登临意气佳。更喜轻寒勒成雪，未春先放一城花。
宋-黄庭坚-《春近四绝句》@小雪晴沙不作泥，疏帘红日弄朝晖。年华已伴梅梢晚，春色先从草际归。
宋-黄庭坚-《春近四绝句》@梅英欲尽香无赖，草色才苏绿未匀。苦竹空将岁寒节，又随官柳到青春。
宋-黄庭坚-《春思》@花柳事权舆，东风刚作恶。启明动钟鼓，睡著初不觉。简书催秣马，行路如徇铎。看云野思乱，遇雨春衫薄。今日非昨日，过眼若飞雹。光阴行晼晚，吾事益落莫。闲寻西城道，倚杖俯墟落。村翁逢寒食，士女飞彩索。平生感节物，始悟身是客。搔首念江南，拿船趁鸂鶒。夷犹挥钓车，清波举霜鲫。黄尘化人衣，此计诚已错。百年政如此，岂更待经历。
宋-黄庭坚-《春祀分得叶公庙双凫观》@春将祠事出门扉，宫殿参差缭翠微。清晓风烟迷部曲，小蹊桃杏挂冠衣。叶公在昔真龙去，王令何时白鹤归。糟魄相传漫青史，独怀千古对容徽。
宋-黄庭坚-《春雪呈张仲谋》@暮雪霏霏若撒盐，须知千陇麦纤纤。梦阑半枕听飘瓦，晓起高堂看入帘。剩与月明分夜砌，即成春溜滴晴檐。万金一醉张公子，莫道街头酒价添。
宋-黄庭坚-《春游》@终日桃李蹊，春风不相识。同我二三子，承我作意力。把酒忘味著，看花了香寂。晴云散长空，旷荡无限隔。身为胡蝶梦，本自不渔色。春虫劝人归，今我诚是客。归来翻故纸，书尾见麟获。文字非我名，聊取二三策。
宋-黄庭坚-《醇碧颂》@田子绿麴，妙在蒸蓼。女酒兀者，美生其手。挹彼而清，注兹无声。其香馥郁，悦可饮者。如春霢霂，清不病醨。多不疾人，谁其吐之。百室之醅，醇碧惟师。老夫不饮，评以鼻慧。
宋-黄庭坚-《醇道得蛤蜊复索舜泉舜泉已酌尽官酝不堪不敢》@青州从事难再得，墙底数樽犹未眠。商略督邮风味恶，不堪持到蛤蜊前。
宋-黄庭坚-《慈母岩亮长老颂》@敕书改律为禅，意在无力宗空，人欲破禅作律，群儿更助之攻。莫恨塞翁失马，会取楚人亡弓。老夫亦不掩耳，我来自听松风。
宋-黄庭坚-《慈孝寺饯子敦席上奉同孔经父八韵》@日永知槐夏，云黄喜麦秋。同朝国士集，赐沐吏功休。只园冠盖地，清与耳目谋。晴云浮茗椀，飞雹落文楸。一客众主人，醉此顾虎头。虎头持龙节，挑河使东流。厥田惟上上，桑麻十数州。计功不汗马，可致万户侯。
宋-黄庭坚-《慈竹》@门中何物灵，有竹慈为名。一丛涧数步，森森数十茎。长茎覆短茎，枝叶不峥嵘。去年笋已长，今年笋又生。高低相倚向，浑如长幼情。孝子侍父立，顺孙随祖行。居然抱慈孝，根底信天成。吾闻唐之人，孝行常欣欣。郓州张公艺，九恣同一门。大帝闻其名，衡茅降至尊。冯宿丱岁时，随父庐祖坟。父子相随孝，灵芝特地春。北海吕元简，四世同家主。似至牛马羊，异母皆相乳。虞乡董公直，鞠养诸孤遗。鸜鹆与鸦鹊，同巢而共枝。孝行动天壤，鸟兽皆随时。又闻猓（左犭右然）兽，死不相弃离。暾蝎与蛟鱼，子母长相随。兽面而人心，此兽信有之。兽心而人面，其人诚可悲。李钧为侍御，弃母在□州。母因殍饿死，世□何悠悠。光禄□李者，亦是斯人流。有母不侍养，异居经千秋。唐家法网宽，贷死流遐陬。崔湜为侍郎，天子赐瓜香。携归与爱妻，老母不得尝。一旦恶贯盈，杀之於路傍。越公钟绍京，至孝何殊常。小时得瓜果，先解进高堂。长大遇玄宗，一夕登岩廊。孝者名长新，逆者污人伦。人既不如竹，乃是一埃尘。夫为人子者，莫若事尊亲。夫为人父者，莫若训儿孙。积善与仁孝，可以立于身。我愿移此竹，栽於率土滨。使彼行人见，皆为慈孝人。樵童见此竹，且莫伐我薪。
宋-黄庭坚-《次前韵寄润父》@昏昏迷簿领，勿勿贵晷景。尝尽身百忧，迄无田二顷。喜从吾宗游，九里河润永。呼儿跪酒樽，戒妇馔汤饼。老夫何取焉，君悦瓮盎瘿。
宋-黄庭坚-《次前韵谢与迪惠所作竹五幅》@吾宗墨修竹，心手不自知。天公造化炉，揽取如拾遗。风雪烟雾雨，荣悴各一时。此物抱晚节，君又润色之。抽萌或发石，悬箠有阽危。林梢一片雨，造次以笔追。猛吹万籁作，微凉大音希。霜兔束毫健，松烟泛砚肥。磐桓未落笔，落笔必中宜。今代捧心学，取笑如东施。或可遗巾帼，选耎如辛毗。生枝不应节，乱叶无所归。非君一起予，衰病岂能诗。忆君初解鞍，新月挂弯眉。夜来上金镜，坐叹光景驰。我有好东绢，晴明要会期。猗猗淇园姿，此君有威仪。愿作数百竿，水石相因依。他年风动璧，洗我别後思。开图慰满眼，何时遂臻兹。
宋-黄庭坚-《次苏子瞻和李太白浔阳紫极宫感秋诗韵追怀太》@不见两谪仙，长怀倚修竹。行遶紫极宫，明珠得盈掬。平生人欲杀，耿介受命独。往者如可作，抱被求同宿。砥柱阅颓波，不疑更何卜。但观草木秋，叶落根自复。我病二十年，大斗久不覆。因之酌苏李，蟹肥社醅熟。
宋-黄庭坚-《次盱眙同前韵》@去此二十年，持家西过宋。起予者白鸥，归兴岌飞动。宫殿明宝坊，山川开禹贡。破浪一帆风，更占梦中梦。
宋-黄庭坚-《次以道韵寄范子夷子默》@鼓缶多秦声，琵琶作胡语。是中非神奇，根器如此故。范公秉文德，断国极可否。至今筦枢机，大度而少与。蝉嫣世有人，风壑啸两虎。小心学忠孝，鄙事能垅亩。持论不籧筱，奉身谢夸诩。颇知城南园，文会英俊侣。何当休沐归，怀茗就煎去。
宋-黄庭坚-《次元明韵寄子由》@半世交亲随逝水，几人图画入凌烟。春风春雨花经眼，江北江南水拍天。欲解铜章行问道，安知石友许忘年。脊令各有思归恨，日月相催雪满颠。
宋-黄庭坚-《次韵斌老冬至书怀示子舟篇末见及之作因以赠》@二宗性清真，俱抱岁寒节。常思风云会，为国奋忠烈。道方沧波穨，位有豺虎窃。夫妇相鱼肉，关中一丈雪。北风夜涔涔，竹枯松柏折。泰来拔茅连，井收寒泉冽。天地复其所，我辈皆慰惬。何为对樽壼，似见小敌怯。大宗垂紫髯，贵气已森列。小宗新换骨，健啖颇腴悦。昨宵连环梦，秣马待明发。寒日一线长，把酒相喻说。人生但安乐，逢世无巧拙。斑衣戏亲庭，不作经年别。犹有未归心，远寄丁香结。
宋-黄庭坚-《次韵伯氏长芦寺下》@风从落帆休，天与大江平。僧坊昼亦静，钟磬寒逾清。淹留属暇日，植杖数连甍。颇与幽子逢，煮茗当酒倾。携手霜木末，朱栏见潮生。樯移永正县，鸟度建康城。薪者得树鸡，羹盂味南烹。香秔炊白玉，饱饭愧闲行。业祠思归乐，吟弄夕阳明。思归诚独乐，薇蕨渐春荣。
宋-黄庭坚-《次韵伯氏寄赠盖郎中喜学老杜诗》@老杜文章擅一家，国风纯正不欹斜。帝阍悠邈开关键，虎穴深沈探爪牙。千古是非存史笔，百年忠义寄江花。潜知有意升堂室，独抱遗编校舛差。
宋-黄庭坚-《次韵伯氏戏赠韩正翁菊花开时家有美酒》@鬓发斑然潘骑省，腰围瘦尽沈东阳。茶瓯屡煮龙山白，酒椀希逢若下黄。乌角巾边簪钿朵，红银杯面冻糖霜。会须著意怜时物，看取年华不久芳。
宋-黄庭坚-《次韵伯氏谢安石塘莲花酒》@花蕊芙蕖拍酒醇，浮蛆相乱菊英新。寒光欲涨红螺面，烂醉从歌白鹭巾。行乐衔杯常有意，过门问字久无人。王孙欲遣双壶到，如入醉乡三月春。
宋-黄庭坚-《次韵晁补之廖正一赠答诗》@晁子抱材耕谷口，世有高贤践台斗。顷随计吏西入关，关夫数日传车还。封侯半属妄校尉，射虎猛将犹行间。无因自致青云上，浪说诸公见嗟赏。骥伏盐车不称情，轻裘肥马凤凰城。归来作诗谢同列，句与桃李争春荣。十年山林廖居士，今随诏书称举子。文章宏丽学西京，新有诗声似侯喜。君不见古来良为知音难，绝弦不为时人弹。已喜琼枝在我侧，更恨桂树无由攀。千里风期初不隔，独怜形迹滞河山。
宋-黄庭坚-《次韵晁元忠西归十首》@我田失耕耘，岁暮拾枯萁。枯萁不可食，日晏抱长饥。猛虎依山林，眼有百步威。一从梁鸯食，风月何时归。
宋-黄庭坚-《次韵晁元忠西归十首》@圣莫如东家，长年困行路。公养为淹留，岂不以食故。林薄鸟迁巢，水寒鱼不聚。孤士似无家，转蓬何由住。
宋-黄庭坚-《次韵晁元忠西归十首》@前有熊罴咆，後有虎豹号。已出涧谷底，更陟山阪高。五日一并食，十年一縕袍。未知归宿处，岂惮鞍马劳。
宋-黄庭坚-《次韵晁元忠西归十首》@丽姬封人子，弄影爱朝日。晋国始得之，泣涕甘首疾。忧危与安乐，一生谁能必。同床食刍豢，乃悔沾襟失。
宋-黄庭坚-《次韵晁元忠西归十首》@怨句识之推，商歌知甯戚。我占晁氏贤，乃在赋行役。同游羿彀中，傥免非尔力。滔滔今如此，去邦将安适。
宋-黄庭坚-《次韵晁元忠西归十首》@热避恶木阴，渴辞盗泉水。曾回胜母车，不落抱玉泪。晁氏猛虎行，皦皦壮士意。人生高唐观，有情何能已。
宋-黄庭坚-《次韵晁元忠西归十首》@腰垂九井璜，耳著明月璫。兰荪结襟带，芰荷制衣裳。其人虽甚远，其室大道傍。当身不著意，千载永相望。
宋-黄庭坚-《次韵晁元忠西归十首》@风雨去家行，手龟面黧黑。屠龙非世资，学问求自得。我思脊令诗，同飞复同息。兄弟无相远，急难要羽翼。
宋-黄庭坚-《次韵晁元忠西归十首》@人言贫在家，殊胜富作客。鸡栖牛羊下，君子亦安息。千里求明师，赢粮从事役。学问非物外，室虚生纯白。
宋-黄庭坚-《次韵晁元忠西归十首》@开田望食麦，春陇无秀色。深耕不偿勤，牛耳徒湿湿。丰凶谁主张，坐令愁煎迫。河清会有时，得酒洒胸臆。
宋-黄庭坚-《次韵陈荣绪同倚钟楼晚望别後明日见寄之作》@天外僧伽塔，斜辉极照临。恁栏随处好，残雪向来深。青草无风浪，枯松半死心。衡阳有回雁，他日更传音。
宋-黄庭坚-《次韵春游别说道二首》@愁眼看春色，城西醉梦中。柳分榆荚翠，桃上竹梢红。燕湿社翁雨，莺啼花信风。别离感贫贱，殷子正书空。
宋-黄庭坚-《次韵春游别说道二首》@青春倚江阁，万象客愁中。江水不胜绿，檐花无赖红。欹斜半帘日，留滞一帆风。携手离筵上，清樽不易空。
宋-黄庭坚-《次韵崔伯易席上所赋因以赠行二首》@迎新与送故，渠已不胜勤。民卖腰间剑，公宽柱後文。诸郎投赐沐，高会惜临分。去国虽千里，分忧即近君。
宋-黄庭坚-《次韵崔伯易席上所赋因以赠行二首》@老惜交情别，追随车马勤。临朝思共理，治郡复斯文。讼息常休吏，民贫更劝分。西湖十顷月，自比汉封君。
宋-黄庭坚-《次韵答斌老病起独游东园二首》@万事同一机，多虑乃禅病。排闷有新诗，忘蹄出兔径。莲花生淤泥，可见嗔喜性。小立近幽香，心与晚色静。
宋-黄庭坚-《次韵答斌老病起独游东园二首》@主人心安乐，花竹有和气。时从物外赏，自益酒中味。斸枯蚁改穴，扫箨笋迸地。万籁寂中生，乃知风雨至。
宋-黄庭坚-《次韵答曹子方杂言》@酺池寺，汤饼一斋盂，曲肱懒著书。骑马天津看逝水，满船风月忆江湖。往时尽醉冷卿酒，侍儿琵琶春风手。竹间一夜鸟声春，明朝醉起雪塞门。当年闻说冷卿客，黄须邺下曹将军。挽弓石八不好武，读书卧看三峰云。谁怜相逢十载後，釜里生鱼甑生尘。冷卿白首大官寺，樽前不复如花人。曹将军，江湖之上可相忘，舂鉏对立鸳鸯双。无机与游不乱行，何时解缨濯沧浪。唤取张侯来平章，烹茶煮饼坐僧房。
宋-黄庭坚-《次韵答常甫世弼二君不利秋官郁郁初不平故予》@鹏翼将图南，垂天上扶摇。飞飞寻常闲，深树乘风蜩。大观与小智，从事不同条。扬雄老执戟，金张珥汉貂。松柏有本心，蒲柳望秋凋。久矣结舌瘖，狂言始今朝。崔王两骥子，神俊万里超。惊人吐嘉句，拔俗振高标。频来草玄宅，共语清入寥。处己愿如舜，致君敢不尧。回观势利场，内热作惊潮。趋时愧才全，傲世乃士骄。二生浪许可，弹炙则求鴞。围棋饭後约，煨栗夜深邀。尔来数到门，玉趾不惮遥。相期淡薄处，行乐亦云聊。甘泉沸午鼎，茗椀方屡浇。昏鸦相送归，风枝撼调调。男儿强饮食，九鼎等一瓢。富贵但蹔热，名声适为妖。世事寒暑耳，四时旋斗杓。勿学怀沙赋，离魂不可招。
宋-黄庭坚-《次韵答晁无咎见赠》@翕翕一日炎，耽耽万年永。四海仰首观，顷复归根静。时雨泻玉除，潢流涨天井。性不耐衣冠，入门疏远请。煮饼卧北窗，保此已徼幸。空余见贤心，忍渴望梅岭。
宋-黄庭坚-《次韵答和甫卢泉水三首》@初侯不能六尺长，少日结交皆老苍。势利不可更炎凉，解缨从我濯沧浪。与君论心松柏香，何为独忆卢泉之上多绿杨，卢泉如练照秋阳，泉上之人犹谤伤。此邦虽陋有佳士，勿厌风沙吹茫茫。愿君不负上池水，囊中探丸起人死。
宋-黄庭坚-《次韵答和甫卢泉水三首》@卢泉之木百尺长，下荫泉色如木苍。蘋风荷雨洒面凉，倒影摇荡天沧浪。网登锦鳞蒲荇香，何以贯之柳与杨。古来希价入咸阳，贪功害能相中伤。君今已出纷争外，但思烟波春渺茫。奉亲安乐一杯水，卢泉之滨可忘死。
宋-黄庭坚-《次韵答和甫卢泉水三首》@舍後钟梵炉烟长，舍前帘影竹苍苍。事亲暖席扇枕凉，中有一士鬓苍浪。同心之心兰麝香，与游者谁似姓杨。朝发枉渚夕辰阳，怀瑾握瑜秪自伤。东有浊河西清漳，胡为搔头卢泉思茫茫。清明在躬不在水，此曹狡狯可心死。
宋-黄庭坚-《次韵答黄与迪》@和氏有尺璧，楚国无人知。青山抱国器，岁月忽如遗。但使玉非石，果有遭逢时。吾宗固神秀，天乃晚成之。兰芳深九畹，露味挹三危。流俗不顾省，古人可前追。胸中凌云赋，自贵知音希。渊源学未浅，孝友家正肥。与世殊轨辙，三黜理亦宜。吴溪浣纱女，不用朱粉施。岂伊风尘子，市门自夸毗。我作僰道囚，三年始放归。邂逅终日语，贻我五字诗。句如秋雨晴，远峰抹修眉。老马甘伏枥，坐看天骥驰。洒扫清樾下，当为果茗期。光阴去易失，日月转两仪。仲氏有东园，花竹深可依。寸步不往来，千里常梦思。几时开後户，扶策方自兹。
宋-黄庭坚-《次韵答李端叔》@喜接高谈若饮冰，风骚清兴坐来增。重寻伐木君何厚，欲赋骊驹我未能。山影北来浮汇泽，松行东望际锺陵。相期烂醉西楼月，缓带凭栏濯郁蒸。
宋-黄庭坚-《次韵答柳通叟问舍求田之诗》@少日心期转谬悠，蛾眉见妒且障羞。但令有妇如康子，安用生儿似仲谋。横笛牛羊归晚径，卷帘瓜芋熟西畴。功名可致犹回首，何况功名不可求。
宋-黄庭坚-《次韵答马中玉三首》@雨入纱窗风簸船，菊花过後早梅前。锦江春色熏人醉，也到壶中小隐天。
宋-黄庭坚-《次韵答马中玉三首》@卷沙成浪北风颠，衔尾千艘不敢前。匝岸水居皆有酒，行人得意买江天。
宋-黄庭坚-《次韵答马中玉三首》@仁气已蒸全楚尽，同云欲合暮江前。争春梅柳无三月，对雪樽罍属二天。
宋-黄庭坚-《次韵答蒲元礼病起》@暖律温风何处饶，莫言先上绿杨条。梢头红糁杏花发，瓮面浮蛆酒齐销。吏事困人如缚虎，君诗入手似闻韶。直须扶病营春事，老味难将少壮调。
宋-黄庭坚-《次韵答秦少章乞酒》@朝事鞍马早，吏曹文墨拘。初无尺寸补，但于朋友疏。岂如箪瓢子，卧起一床书。炙背道尧舜，雪屋相与娱。步出城东门，野鸟吟废墟。颇知富贵事，势穷心亦舒。诗来献穷状，水饼嚼冰蔬。斗酒得醉否，枵腹如瓠壶。亦可召西舍，侯嬴非博徒。
宋-黄庭坚-《次韵答任仲微》@邂逅相逢讲世盟，诸任尊行各才名。交情吾子如棠棣，酒椀今秋对菊英。高论生风摇尘尾，新诗掷地作金声。文章学问嗟予晚，深信前贤畏後生。
宋-黄庭坚-《次韵答任仲微》@伯氏文章足起家，雁行唯我乏芳华。不堪黄绶腰铜印，只合清江把钓车。缩项鱼肥炊稻饭，扶头酒熟卧芦花。吴儿何敢当伦比，或有离骚似景差。
宋-黄庭坚-《次韵答少章闻雁听鸡二首》@平生绝少分甘处，身要从师万事忘。霜雁叫群倾半枕，梦回兄弟彩衣行。
宋-黄庭坚-《次韵答少章闻雁听鸡二首》@朝士闻鸡常半途，朱门拥被不关渠。秦郎五起听三唱，残烛贪传未见书。
宋-黄庭坚-《次韵答邵之才》@文章真向古人疏，聊有孤怀与世殊。陋质不堪华衮赠，可能薏苡似明珠。
宋-黄庭坚-《次韵答叔原会寂照房呈稚川》@客愁非一种，历乱如蜜房。食甘念慈母，衣绽怀孟光。我家犹北门，王子渺湖湘。寄书无雁来，衰草漫寒塘。故人哀王孙，交味耐久长。置酒相暖热，惬于冬饮汤。吾侪痴绝处，不减顾长康。得闲枯木坐，冷日下牛羊。坐有稻田衲，颇薰知见香。胜谈初亹亹，修绠汲银床。声名九鼎重，冠盖万夫望。老禅不挂眼，看蜗书屋梁。韵与境俱胜，意将言两忘。出门事衮衮，斗柄莫昂昂。月色丽双阙，雪云浮建章。苦寒无处避，惟欲酒中藏。
宋-黄庭坚-《次韵答王四》@病懒百事废，不惟书问疏。新诗苦招唤，是日锁直庐。潢污深一尺，大道覆行车。晴夜遥相似，秋堂对望舒。
宋-黄庭坚-《次韵答王韵中》@有身犹缚律，无梦到行云。俗里光尘合，胸中泾渭分。我搴江南秀，一见空马群。夸士慕锺鼎，寒儒守典坟。吾欲超万古，乃如负山蚊。能来商略此，趺坐对炉芬。
宋-黄庭坚-《次韵答邢惇夫》@为山不能山，过在一篑止。渥洼骐驎儿，堕地志千里。岷江初滥觞，入楚乃无底。将升圣人堂，道固有廉陛。邢子好少年，如世有源水。方求无津涯，不作蛙井喜。儿中兀老苍，趣造甚奇异。过阅王公门，袖中有漫刺。别来阻河山，望远每障袂。斯文向千载，有志常寡遂。後生文楚楚，照影若孔翠。不应太玄草，睎价咸阳市。雨作枕箪秋，官闲省中睡。梦不到汉东，茗椀乃为祟。闻君肺渴减，颇复佳食寐。读书得新功，来雁寄一字。
宋-黄庭坚-《次韵答薛乐道》@薛侯笔如椽，峥嵘来索敌。出门决一战，莫见旗鼓迹。令严初不动，帐下闻吹笛。乍奔水上军，拔帜入赵壁。长驱剧崩摧，百万俱辟易。子於风雅闲，信矣强有力。天材如升斗，吾恨付与窄。揽物能微吟，假借少储积。山城坐井底，闻见更苦僻。子非知音耶，何不指瑕谪。
宋-黄庭坚-《次韵答杨子闻见赠》@金盘厌饫五侯鲭，玉壶浇泼郎官清。长安市上醉不起，左右明妆夺目精。结交贤豪多杜陵，桃李成蹊卧落英。黄缓今为白下令，苍颜只使故人惊。督邮小吏皆趋版，阳春白雪分吞声。杨君青云贵公子，叹嗟簿领困书生。赠我新诗甚高妙，泪斑枯笛月边横。文章不直一杯水，老矣忍与时人争。江城歌舞聊得醉，但愿数有美酒倾。莫要朱金缠缚我，陆沈世上贵无名。
宋-黄庭坚-《次韵答尧民》@君闻苏公诗，疾读思过半。譬如闻韶耳，三月忘味叹。我诗岂其朋，组丽等俳玩。不闻南风弦，同调广陵散。鹤鸣九天上，肯作家鸡伴。晁子但爱我，品藻私月旦。官闲乐相从，梨栗供杯案。门静鸟雀嬉，花深蜂蝶乱。忽蒙加礼貌，斋戒事搢盥。问大心更小，意督词反缓。君材于用多，舞选弓矢贯。聪明回自照，胜己果非懦。我如相绘事，素质施朽炭。古来得道人，非独大庭馆。晁子已不疑，冬寒春自暖。系表知药言，择友得荀粲。
宋-黄庭坚-《次韵答张沙河》@张侯堂堂身八尺，老大无机如汉阴。猛摩虎牙取吞噬，自叹日月不照临。策名日已污轩冕，逃去未必焚山林。我评君才甚高妙，孤竹截管空桑琴。四十未曾成老翁，紫髯垂颐郁森森。眉宇之间见风雅，蓝田烟雾生球琳。胸中垒块正须酒，东海可揽北斗斟。古人已悲铜雀上，不闻向时清吹音。百年毁誉付谁定，取醉自可结舌瘖。使公系腰印如斗，驷马高盖驱駸駸。亲朋改观婢仆敬，成都男子宁异今。又言屋底甚悬磬，儿婚女嫁取千金。古来圣贤多不饱，谁能独无父母心。众雏堕地各有命，强为百草忧春霖。艾封人子暗目睫，与王同床悔沾襟。陇鸟入笼左右啄，终日思归碧山岑。一生能几开口笑，何忍更遣百虑侵。忽投雄篇写逸兴，仰占乾文动奎参。自陈使酒尝骂坐，惜予不与朋盍簪。君材蜀锦三千丈，要在刀尺成衣衾。南朝例有风流廦，楚地俗多词赋淫。屈原离骚岂不好，只今漂骨沧江浔。正令夷甫开三窟，猎以我道皆成禽。温恭忠厚神所劳，于鱼得计岂厌深。丈夫身在要勉力，岂有吾子终陆沈。鄙人相士盖多矣，勿作蔡泽笑噤吟。
宋-黄庭坚-《次韵答张文潜惠寄》@短褐不磷缁，文章近楚辞。未识想风采，别去令人思。斯文已战胜，凯歌偃旍旗。君行鱼上冰，忽复燕哺儿。学省得佳士，催来费符移。方观追金玉，如许遽言归。南山有君子，握兰怀令姿。但应洁斋俟，勿咏无生诗。
宋-黄庭坚-《次韵答宗汝为初夏见寄》@宫蛙无时休，不知忧复乐。夕晖半规黄，冉冉纳暮壑。鸟栖松陨花，风下竹解箨。南箕与北斗，磊磊贯缨络。怀我邻邦友，贤义本不薄。箕斗常相望，江含雾冥漠。忽烹双鲤鱼，中有初夏作。诗词清照眼，明月丽珠箔。闲出句崛奇，芙蕖依绿蒻。雄辨简色空，韩卢逐东郭。终篇谈不二，自脱世缠缚。此道久陆沉，喜公勤博约。盈笼惠石芝，乌皮剥猿玃。野人烹嘉蔬，回首葵苋恶。劝盐珠未工，追呼联纆索。闻君欲课最，岂有不龟药。我民六万户，过半客栖泊。棘端可沐猴，且愿观其削。官符昼夜下，朝播责暮获。射利者谁其，登陇弯繁弱。昨闻数邦贡，曲礼赋三错。恭惟廊庙上，献纳及新瘼。绣衣城南来，免冠谢公怍。归乘下泽车，绝意麒麟阁。田园蒙帝力，仰以万寿酢。公材横太阿，越砥敛霜锷。智囊无遗漏，胆量包空廓。行当治状闻，雄飞上碧落。我材甚不长，有地愧盘礡。平陆非距心，滕薛困公绰。看人取卿相，妄意亦馋嚼。终不作湘累，憔悴吟杜若。一心思倾写，何时叩扃钥。
宋-黄庭坚-《次韵道辅旅怀见寄》@岁华其将晚，霜叶不可风。生理鱼乞水，归心鸟飞空。风尘化衣黑，旅宿梦裙红。人言家无壁，自倚笔有锋。转蓬且半岁，交臂各衰翁。扁舟去日远，明月与君同。露曦百年驶，麟获万事穷。装怀酒澹淡，塞意雾空蒙。诸公尚无恙，不见陈元龙。
宋-黄庭坚-《次韵道辅双岭见寄三叠》@明如九井璜，美如三危露。贞观魏公孙，今来功名误，儿时汉南柳，摇落伤岁暮。时不与我谋，羲和促天步。
宋-黄庭坚-《次韵道辅双岭见寄三叠》@生涯鱼吹沫，文彩豹藏雾。人言壶公老，渠但未得趣。饮酒人壶中，茫然失巾屦。时不与我谋，今君向何处。
宋-黄庭坚-《次韵道辅双岭见寄三叠》@莲塘倒箭靫，桂影凉霜兔。平生知音地，地下无尺素。十夜九作梦，虏乘惊沙度。时不与我谋，征西枕戈去。
宋-黄庭坚-《次韵德孺感兴二首》@于此吾忘我，从谁尺直寻。事来千万种，人有两三心。自守藩篱小，犹能井臼任。过时虽不采，吾与菊花斟。
宋-黄庭坚-《次韵德孺感兴二首》@眼前尝废忘，事往更追寻。爱酒陶元亮，著书王仲任。寒蒲虽有节，枯木已无心。客至还须饮，逢欢起自斟。
宋-黄庭坚-《次韵德孺惠贶秋字之句》@少日才华接贵游，老来忠义气横秋。未应白发如霜草，不见丹砂似箭头。顾我今成丧家狗，期君早作济川舟。汉家宗庙英灵在，定是寒儒浪自愁。
宋-黄庭坚-《次韵德孺新居病起》@潭潭经略府，寂寂闭门居。京洛圣贤宅，江湖鱼鳖瀦。官如一梦觉，话胜十年书。稍喜过从近，扶筇不驾车。
宋-黄庭坚-《次韵定国闻子由卧病绩溪》@炎洲冬无冰，十月雷虺虺。及春疟疠行，用人祭非鬼。巫师司民命，药石不入市。溪弩潜发机，土风甚不美。苏子卧江南，感叹中夜起。闻道病在床，食鱼不知旨。寒暑战胸中，士穷有如此。此公夭机深，爵禄心已死。养生遗形骸，观妙得骨髓。后皇莳嘉橘，中岁多成枳。佳人何时来，为天启玉齿。湔祓瘴雾姿，朝趋去天咫。诸公转洪钧，国器方荐砥。矢诗写予心，庄语不加绮。
宋-黄庭坚-《次韵杜仲观二绝》@短舞朱裙惬醉看，惜公官守隔江干。遥怜得句无人赏，走马城东觅道安。
宋-黄庭坚-《次韵杜仲观二绝》@诗家二杜见仍云，佳句风流照映人。青眼向来同醉醒，白头相望不缁磷。
宋-黄庭坚-《次韵奉酬刘景文河上见寄》@省中岑寂坐云窗，忽有归鸿拂建章。珍重多情惟石友，琢磨佳句问潜郎。遥怜部曲风沙里，不废平生翰墨场。想见哦诗煮春茗，向人怀抱绝关防。
宋-黄庭坚-《次韵奉答存道主簿》@主簿朝衣如败荷，高怀千尺上松萝。旅人争席方归去，秋水黏天不自多。学到会时忘粲可，诗留别後见羊何。向来四海习凿齿，仱日期君不啻过。
宋-黄庭坚-《次韵奉答吉老并寄何君庸》@倾怀相见开城府，取意闲谈没臼窠。但取吏曹无狡兔，任呼舞女伐灵鼍。屡中瓮面酒几圣，苦忆尊前人姓何。愿得两公俱投报，不唯朱墨要渐摩。
宋-黄庭坚-《次韵奉答吉邻机宜》@黠虏乘秋屡合围，上书公独请偏师。庭中子弟芝兰秀，塞上威名草木知。千里折冲深寄此，三衙虚席看除谁。与公相见清班在，仁祖重来筑旧基。
宋-黄庭坚-《次韵奉答廖袁州怀旧隐之诗》@诗题怨鹤与惊猿，一幅溪藤照麝烟。闻道省郎方结绶，可容名士乞归田。严安召见天嗟晚，贾谊归来席更前。何况班家有超固，应封定远勒燕然。
宋-黄庭坚-《次韵奉答南山禅师二颂兼呈琦上人》@鱼吼钟鸣索饭钱，牧牛耕种别人田。淮师收得祖关在，一笛操江月满船。
宋-黄庭坚-《次韵奉答南山禅师二颂兼呈琦上人》@南山四至分明也，一日元来十二时。两个泥牛齐著力，矛头淅米剑头炊。
宋-黄庭坚-《次韵奉答文少激推官纪赠二首》@诗来清吹拂衣巾，句法词锋觉有神。今日相看青眼旧，他年肯作白头新。文如雾豹容窥管，气似灵犀可辟尘。慙愧相期在台省，无心枯木岂能春。
宋-黄庭坚-《次韵奉答文少激推官纪赠二首》@文章藻鑑随时去，人物权衡逐势低。扬子墨池春草遍，武侯祠庙晓莺啼。书帷寂寞知音少，幕府留连要路迷。顾我何人敢推挽，看君桃李合成蹊。
宋-黄庭坚-《次韵奉和仲谟夜话唐史》@贞观规摹诚远大，开元宗社半存亡。才闻冠盖游西蜀，又见干戈暗洛阳。哲妇乘时倾嫡后，大阍当国定储皇。伤心不忍前朝事，愿作元龟献未央。
宋-黄庭坚-《次韵奉送公定》@去年君渡河，枣下实离离。今年君渡河，剥枣咏豳诗。直缘恩义重，不惮鞍马疲。诗书半行李，道路费岁时。亲交叹存亡，学问访阙遗。我多後时悔，君亦见事迟。即此有真意，定非儿女知。虚名无用处，北斗与南箕。燕赵游侠子，长安轻薄儿。狂掉三寸舌，躐登九级墀。覆手云雨翻，立谈光阴移。歃血盟父子，指天出肝脾。从来国器重，见谓骨相奇。筑岩发梦寐，猎渭非熊螭。百工改绳墨，一世擅文词。全人脰肩肩，瓮盎妩且宜。大槐阴黄庭，女萝绵络之。昭阳两兄弟，还自妒蛾眉。工颦又宜笑，百辈来茹咨。班姬轻鸿毛，更合众口吹。引绳痛排拫，蒙蔽枉成帷。惟恐出己上，杀之如弈棋。尘埃百年琴，绝弦为锺期。落落虎豹文，义难管中窥。至今扬子云，不与俗谐嬉。岁晚草玄经，覃思写天维。脱身天禄阁，危于剑头炊。卧闻策董贤，闭门甘忍饥。五侯盛宾客，驺辔交横驰。时通问字人，得酒未曾辞。近者君家翁，天与脱馽鞿。已为冥冥鸿，矰缴尚安施。养兰寻僧圃，爱竹到水湄。北阙免朝请，西都分保厘。文章九鼎重，富贵一黍累。赵良请灌园，但为商君嗤。弃甲尚文过，兕多牛有皮。出仕书掣肘，归来菊荒篱。不为五斗折，自无三径资。胜箭洗蹀血，归鞍悬月支。斯人万户侯，造物付炉锤。我观史臣篇，疏略记糟醨。譬如官池蛙，谁能问公私。君怀明月珠，簸弄沧海涯。深房佩芳兰，固是王所姬。南页尚包橘，汉滨莫大随。每来促谈麈，风生庭竹枝。肮脏得家法，伊优不能为。但听呼摴蒱，便足解人颐。功成在漏刻，颖利处囊锥。失势落坑穽，寒窀如愁鸱。得马折足祸，亡羊多歧悲。屡敌因心计，伏兵几面欺。长戈仰关来，吐款受羁縻。万事只如此，毕竟谁成亏。爱君方寸间，醇朴乃器师。安得摆俗缠，东冈竝鉏犁。由来在阴鹤，不必振羽仪。送行倾车盖，载酒满鸱夷。天高木叶下，潦退河流卑。屯云搴六幕，新月吐半规。人生会面难，取醉听狂痴。语穽发欺笑，诗锋犯嘲讥。悬知履霜来，少别为不怡。天津媚河汉，阙角挂秋霓。中有鬼与神，赤舌弄阴机。夜光但十袭，出怀即瑕疵。去去善逆旅，冻醪约重持。山药倒藤架，红梨带寒曦。坐须骑奴还，淹留岁恐期。无为出门念，牵衣婴孺啼。短韵愿成诵，时时寄相思。
宋-黄庭坚-《次韵盖郎中率郭郎中休官二首》@仕路风波双白发，闲曹笑傲两诗流。故人相见白青眼，新贵即今多黑头。桃叶柳花明晓市，荻芽蒲笋上春洲。定知闻健休官去，酒户家园得自由。
宋-黄庭坚-《次韵盖郎中率郭郎中休官二首》@世态已更千变尽，心源不受一尘侵。青春白日无公事，紫燕黄鹂俱好音。付与儿孙知伏腊，听教鱼鸟逐飞沈。黄公垆下曾知味，定是逃禅入少林。
宋-黄庭坚-《次韵感春五首》@我与子桑友，既往雨弥旬。交情未曾改，天地忽趋新。东风无行迹，佳气满城闉。麦苗生陂陇，叹息不食陈。谁能裹饭来，定是寂寞人。一曲古流水，试拂弦上尘。古木少生意，轮囷卧河滨。惭愧桃与李，相随见阳春。
宋-黄庭坚-《次韵感春五首》@张癸脱朝衣，儿褐多纯绿。闻道无米舂，煮术学辟谷。官吏但索钱，诏书哀惸独。东方九尺长，不得侏儒禄。屋中声鹅雁，日暮搅心曲。穷巷无桃李，縕袍非春服。我吟白驹诗，知君在空谷。
宋-黄庭坚-《次韵感春五首》@祁寒不可怨，天道自平分。及尔春风来，四肢有余温。丈夫力如虎，为人行灌园。椒兰工壅蔽，未可怨芳荪。寒鱼守穷辙，蒙呴一沫恩。一朝被湔祓，吹毛见瘢痕。
宋-黄庭坚-《次韵感春五首》@鸟声春渐长，烟雨春薄暮。风光不长妍，如客暂时寓。芸芸物争时，天地有常度。我行睹大河，黄流日东骛。喟然欲乘桴，莽不见洲渚。张侯但饮酒，无用恨羁旅。十年富贵子，今作一丘土。
宋-黄庭坚-《次韵感春五首》@茶如鹰爪拳，汤作蟹眼煎。时邀草玄客，晴明坐南轩。笑谈非世故，独立万物先。春风引车马，隐隐何阗阗。高盖相摩戛，骑奴争道喧。吾人抚荣观，燕处自超然。城中百年木，有鹊巢其颠。鳲鸠来相宅，日暮更谋迁。
宋-黄庭坚-《次韵高子勉十首》@雪尽虚檐滴，春从细草回。德人泉下梦，俗物眼中埃。久立我有待，长吟君不来。重玄锁关龠，要待玉匙开。
宋-黄庭坚-《次韵高子勉十首》@扫雪我三日，御风君过旬。言诗今有数，下笔不无神。行布佺期近，飞扬子建亲。可怜金石友，去不待斯人。
宋-黄庭坚-《次韵高子勉十首》@岘南羁旅井，灞上猎归亭。日绕分鱼市，风回落雁汀。笔由诗客把，笛为故人听。但恐苏耽鹤，归时或姓丁。
宋-黄庭坚-《次韵高子勉十首》@君不居郎省，还应上谏坡。才高殊未识，岁晚喜无它。枥马羸难出，邻鸡冻不歌。寒炉余几火，灰里拨阴何。
宋-黄庭坚-《次韵高子勉十首》@荆渚楼中赋，南阳垅底吟。谁言小隐处，频屈故人临。经笥茌窥底，词源幸汲深。思君眠竹屋，雪月冰寒衾。
宋-黄庭坚-《次韵高子勉十首》@惊人得佳句，或以傲王公。处世要清节，滑稽安足雄。深沈似康乐，简远到安丰。一点无俗气，相期林下同。
宋-黄庭坚-《次韵高子勉十首》@志士难推毂，将如高子何。心期诚不浅，余论或相多。欲向沧洲去，还能小艇麽。鸬鹚西照处，相并晒渔蓑。
宋-黄庭坚-《次韵高子勉十首》@凿开混沌窍，窥见伏羲心。有物先天地，含生尽陆沈。伐山成大厦，鼓橐铸祥金。三尺无弦木，期君发至音。
宋-黄庭坚-《次韵高子勉十首》@少年基一篑，长岁足三余。忽作飞黄去，顿超同队鱼。尊前八采句，窗下十年书。定作牛腰束，传抄听小胥。
宋-黄庭坚-《次韵高子勉十首》@沙上步微暖，思君剩欲招。蒌蒿穿雪动，杨柳索春饶。枉驾时逢出，新诗若见撩。樽前远湖树，来饮莫辞遥。
宋-黄庭坚-《次韵公秉子由十六夜忆清虚》@九陌无尘夜际天，两都风物各依然。车驰马逐灯方闹，地静人闲月自妍。佛馆醉谈怀旧岁，斋宫诗思锁今年。但闻公子微行去，门外骅骝立绣鞯。
宋-黄庭坚-《次韵公定世弼登北都东楼四首》@日著阑干角，风吹濯澣衣。喜同王季哲，更得谢玄晖。清兴俱不浅，长吟无用归。月明南北道，犹见驿尘飞。
宋-黄庭坚-《次韵公定世弼登北都东楼四首》@真皇多庙胜，仁祖用功深。卜宅迁九鼎，破胡藏万金。百年休战士，当日纵前禽。欲断匈奴臂，不如留此心。
宋-黄庭坚-《次韵公定世弼登北都东楼四首》@都城碍飞鸟，军幕卧貔貅。紫葚知蚕老，黄云见麦秋。接天双阙起，伏地九河流。耆老深望幸，銮舆不好游。
宋-黄庭坚-《次韵公定世弼登北都东楼四首》@汉皇勤远略，晚节相千秋。不足中原地，犹思一战收。望朝方北顾，斜日倚东楼。庙算知无敌，寒儒浪自愁。
宋-黄庭坚-《次韵公择舅》@昨梦黄粱半熟，立谈白璧一双。惊鹿要须野草，鸣鸥本愿秋江。
宋-黄庭坚-《次韵公择雨後》@二圣勤民损膳羞，雨余今见角田秋。碧酒尚堪遮眼醉，红榴不解替人愁。
宋-黄庭坚-《次韵郭明叔长歌》@君不见悬车刘屯田，骑牛涧壑弄潺湲。八十唇红眼点漆，金锺举酒不留残。君不见征西徐尚书，为国捐躯矢石间。龙章凤姿委秋草，天马长辞十二闲。何如高阳郦生醉落魄，长揖辍洗惊龙颜。丈夫当年倾意气，安用蚓食而蝎跧。古人已作泉下土，风义可想犹班班。郭侯忠信如古人，荐书飞名上九关。诗书自可老斲轮，智略足以解连环。铜章屈宰山水县，友声相求不我顽。鹏翼垂天公直起，燕巢见社身思还。文思舜禹开言路，即看承诏著豸冠。尚趋手板事直指，少忍吏道之多艰。黄花零落一尊酒，别有天地非人寰。
宋-黄庭坚-《次韵郭明叔登县楼见思长句》@令尹登临多暇日，杖生芝菌笔生埃。溪横凤尾寒光去，山拥旌阳翠气来。晚市张灯明远近，□□留客舞徘徊。红裳珠履知多在，点检惟无□秀才。
宋-黄庭坚-《次韵郭右曹》@阅世行将老斲轮，那能不朽见仍云。岁中日月又除尽，圣处工夫无半分。秋水寒沙鱼得计，南山温雾豹成文。古心自有著鞭地，尺璧分阴未当勤。
宋-黄庭坚-《次韵韩川奉祠西太乙宫四首》@万灵未对甘泉，五福问祀迎年。旍旂三斿半偃，风马云车闯然。
宋-黄庭坚-《次韵韩川奉祠西太乙宫四首》@白髦下金神节，青祝携御炉香。百礼尽修亳祀，九歌不取沈湘。
宋-黄庭坚-《次韵韩川奉祠西太乙宫四首》@紫府侍臣鸣玉，霜台御史生风。官烛论诗未了，知秋自属梧桐。
宋-黄庭坚-《次韵韩川奉祠西太乙宫四首》@泰坛下瑞云黄，雨师洒道尘香。便面犹承坠露，金钲半吐东墙。
宋-黄庭坚-《次韵汉公招七兄》@白发霏霏雪点斑，朱樱忽忽鸟衔残。公庭休吏进汤饼，语燕无人窥井栏。诗句多传知有暇，道人相见不应难。老郎亲屈延处士，风味依稀如姓桓。
宋-黄庭坚-《次韵和答孔毅甫》@鹏飞鲲化未即逍遥游，龙章凤姿终作广陵散。湓浦炉边督数钱，故人陆沉心可见。气与神兵上斗牛，诗如晴雪濯江汉。把咏公诗阖且开，旁无知音面墙叹。我今废书迷簿领，鱼蠹笔锋蛛网砚。六年国子无寸功，犹得江南万家县。客来欲语谁与同，令人熟寐触屏风。窃食仰愧冥冥鸿，少年所期如梦中。江头酒贱樽屡空，南山有田岁不逢。相思夜半涕无从，千金公亦费屠龙。
宋-黄庭坚-《次韵和台源诸篇九首之叠屏岩》@篁竹参天无人行，来游者多蹊自成。石屏重叠翡翠玉，莲荡宛转芙蓉城。世绿遮尽不到眼，幽事相引颇关情。一炉沈水坐终日，唤梦鹁鸪相应鸣。
宋-黄庭坚-《次韵和台源诸篇九首之灵椿台》@固蔕深根且一邱，少时尝恐斧斤求。何人比拟明堂柱，几岁经营江汉洲。终以不才名四海，果然无祸阅千秋。空山万籁月明底，安得闲眼石枕头。
宋-黄庭坚-《次韵和台源诸篇九首之灵寿台》@藤树谁知先後生，万年相倚共枯荣。层台定自有天地，鼻祖已来传父兄。虎豹文章藏雾雨，龙蛇头角听雷声。何时暂取苍烟策，献与本朝优老成。
宋-黄庭坚-《次韵和台源诸篇九首之南屏山》@襞积蓝光刻削成，主人题作正南屏。身更万事已头白，相对百年终眼青。烟雨数峰当隐几，林塘一带是中庭。红尘车马无因到，石壁松门本不扃。
宋-黄庭坚-《次韵和台源诸篇九首之七台峰》@欲雕佳句累层峦，深愧挥斤斲鼻端。作者七人俱老大，昂藏却立古衣冠。千年避世朝市改，万籁入松溪涧寒。我有号锺锁蛛网，何时对汝发清弹。
宋-黄庭坚-《次韵和台源诸篇九首之七台溪》@先生行乐在清溪，满世功名对画脂。一道寒波随眼净，百年高柳到天垂。昔人无处问谁氏，遗础有情犹旧基。猿鹤至今烟惨淡，贤愚俱尽水涟漪。四时相及漏催滴，万事不疑冰泮澌。聊欲烹茶羹杞菊，身如桑苎与天随。
宋-黄庭坚-《次韵和台源诸篇九首之群玉峰》@洞天名籍知第几，洞口诸峰苍翠堆。雕虎啸风斤斧去，飞廉吹雨晓烟回。日晴圭角升云气，月冷明珠割蚌胎。种玉田中饱春笋，仙人忆得早归来。
宋-黄庭坚-《次韵和台源诸篇九首之仙桥洞》@横阁晴虹渡石溪，几年钥锁镇瑶扉。洞中日月真长久，世上功名果是非。叱石元知牧羊在，烂柯应有看棋归。若逢白鹤来华表，识取当年丁令威。
宋-黄庭坚-《次韵和台源诸篇九首之云涛石》@造物成形妙画工，地形咫尺远连空。蛟鼍出没三万顷，云雨纵横十二峰。清坐使人无俗气，闲来当暑起清风。诸山落木萧萧夜，醉梦江湖一叶中。
宋-黄庭坚-《次韵和魏主簿》@梅药触人意，绕枝三四旋。玄冥与之笑，青帝不争权。帘晚寿阳醉，云深姑射眠。愁蛾英半落，娇靥菡初圆。短簿吹羌笛，诸郎宴洞天。官栖仇览棘，才拍翰林肩。风力能冰酒，霜威欲折绵。锦衾寒有恨，花信远难传。饮罢钟催晓，诗成律换年。余香勤管领，莫厌屡中贤。
宋-黄庭坚-《次韵胡彦明同年羇旅京师寄李子飞三章一章道》@看除日月坐中铨，一岁应无官九迁。葱韭盈盘市门食，诗书满枕客床毡。留连节物孤朋酒，恼乱邻翁谒子钱。谁料丹徒布衣得，困穷且忍试新年。
宋-黄庭坚-《次韵胡彦明同年羇旅京师寄李子飞三章一章道》@丁未同升乡里贤，别离寒暑未推迁。萧条羁旅深穷巷，蚤晚声名上细毡。碧嶂清江原有宅，白鱼黄雀不论钱。槟榔一斛何须得，李氏弟兄佳少年。
宋-黄庭坚-《次韵胡彦明同年羇旅京师寄李子飞三章一章道》@畏人重禄难堪忍，阅世浮云易变迁。徐步当车饥当肉，锄头为枕草为毡。原无马上封侯骨，安用人间使鬼钱。不是朱门争底事，清溪白石可忘年。
宋-黄庭坚-《次韵黄斌老所画横竹》@酒浇胸次不能平，吐出苍竹岁峥嵘。卧龙偃蹇雷不惊，公与此君俱忘形。晴窗影落石泓处，松煤浅染饱霜兔。中安三石使屈蟠，亦恐形全便飞去。
宋-黄庭坚-《次韵黄斌老晚游池亭二首》@路入东园无俗驾，忽逢佳士喜同游。绿荷菡萏稍觉晚，黄菊拒霜殊未秋。客位正须悬榻下，主人自爱小塘幽。老夫多病蛮江上，颇忆平生马少游。
宋-黄庭坚-《次韵黄斌老晚游池亭二首》@岑寂东园可散愁，胶胶扰扰梦神游。万竿苦竹旌旗卷，一部鸣蛙鼓吹休。雨後月前天欲冷，身闲心远地常幽。杜门谢客恐生谤，且作人间鹏鷃游。
宋-黄庭坚-《次韵吉老寄君庸》@何郎生事四立壁，心地高明百不忧。白眼醉来思阮籍，碧云吟罢对汤休。诸公著力书交上，尺璧深藏价未酬。空使君如巢幕燕，将雏处处度春秋。
宋-黄庭坚-《次韵吉老十小诗》@什袭发硎刀，无名自贵高。秋衣犹葛制，午饭厌溪毛。
宋-黄庭坚-《次韵吉老十小诗》@万木霜摇落，山呈斧凿痕。痴蝇思附尾，警鹤畏乘轩。
宋-黄庭坚-《次韵吉老十小诗》@日短循除庑，溪寒出臼科。官居图画里，小鸭睡枯荷。
宋-黄庭坚-《次韵吉老十小诗》@眼看人换世，手种木成阴。藏拙无三窟，谈禅剧七禽。
宋-黄庭坚-《次韵吉老十小诗》@寒水几痕落，秋山万窍号。红梨啄乌鹊，残菊挂蠨蛸。
宋-黄庭坚-《次韵吉老十小诗》@佳人斗南北，美酒玉东西。梦鹿分真鹿，无鸡应木鸡。
宋-黄庭坚-《次韵吉老十小诗》@斲鼻昔常尔，绝弦知者稀。无人与争长，惟有钓鱼矶。
宋-黄庭坚-《次韵吉老十小诗》@茵席絮剪茧，枕囊收决明。南风入昼梦，起坐是松声。
宋-黄庭坚-《次韵吉老十小诗》@半菽一瓢饮，悬鹑百结衣。萧条鬼不瞰，聊可与同归。
宋-黄庭坚-《次韵吉老十小诗》@学似斲轮扁，诗如饭颗山。室中余一剑，无气斗牛间。
宋-黄庭坚-《次韵吉老游青原将归》@欣欣林皋乐，赏心天际翔。清樽鱠鲂鲤，朱果实圆方。醉罢听疏雨，衾寒梦国香。雨余山吐月，的皪满帘霜。展转复展转，钟鱼晓琅琅。思归笑迎门，儿女相扶将。
宋-黄庭坚-《次韵吉老知命同游青原二首》@洗钵寻思去，论诗匡鼎来。鸦窥锡处井，鱼泳钓时台。垂足收亲子，存身亘劫灰。僧雏手金钥，一为道人开。
宋-黄庭坚-《次韵吉老知命同游青原二首》@至人来有会，吾道本无家。阅世鱼行水，遗书鸟印沙。斋孟香佛饭，法席雨天花。时有清谈胜，还同叹永嘉。
宋-黄庭坚-《次韵几复答予所赠三物三首石博山》@绝城蔷薇露，他山菡萏炉。薰衣作家想，伏枕梦闺姝。游子官蚁穴，谪仙居瓠壶。当时有忧乐，回首亦成无。
宋-黄庭坚-《次韵几复答予所赠三物三首石灯檠》@谁怜湖海士，白发夜窗檠。风雨鸡不已，诗书眼尚明。禅枝安宿鸟，僧粥吼华鲸。但满五车读，行看一座倾。
宋-黄庭坚-《次韵几复答予所赠三物三首之有石刻》@九原谁复起，糟魄未传心。不取丁仪米，疑成校尉金。名从高位借，德有下僚沈。笔削多瑕点，犹希畏友箴。
宋-黄庭坚-《次韵几复和答所寄》@海南海北梦不到，会合乃非人力能。地褊未堪长袖舞，夜寒空对短檠灯。相看鬓发时窥镜，曾共诗书更曲肱。作个生涯终未是，故山松长到天藤。
宋-黄庭坚-《次韵寄晁以道》@河汉牛与女，咫尺不得语。欢然共秋盘，以兹不忘故。我友在天末，问天许见否。云雨隔九关，日月不我与。念公坐臞禅，守心如缚虎。颇思携法喜，举案饁南亩。不闻犯斋收，犹闻画眉诩。良为鼻祖来，渠伊为伴侣。我有桂溪刀，聊凭东风去。
宋-黄庭坚-《次韵寄滑州舅州》@舫斋闻有小溪山，便是壶公谪处天。想听琐窗深夜雨，似看叶水上江船。瞻相白马津亭路，寂寞双凫古县前。舅氏知甥最疏嬾，折腰尘土解哀怜。
宋-黄庭坚-《次韵寄蓝六在广陵》@圣学相期沧海头，当时各倚富春秋。班扬文字初无意，滕薛功名自不优。焦尾朱弦非众听，南山白石使人愁。传声为向扬州问，相忆犹能把酒不。
宋-黄庭坚-《次韵寄李六弟济南郡城桥亭之诗》@客心如头垢，日欲撩千篦。闻人说江南，喜气吐晴霓。伏枕梦归路，子规吟翠微。济南似江南，旧见今不疑。洗心欲成游，王事相夺移。驽马恋栈豆，岂能辞絷缧。本无封侯骨，见事又重迟。徒能多著酒，大腹如鸱夷。惟思一渔舟，载网横渺弥。矫贡历下亭，朱阑转清溪。春风吹桃李，三月自成蹊。翠叶张日幄，红英铺地衣。此中有佳兴，不醉定自非。况当郡政成，野茧麦两岐。与民同观游，永夜不阖扉。女墙上金枢，天如青琉璃。想子果下归，马饱生刍嘶。
宋-黄庭坚-《次韵寄上七兄》@学得屠龙长缩手，链成五色化苍烟。谁言游刃有余地，自信无功可补天。啼鸟笑歌追暇日，饱牛耕凿望丰年。荷锄端欲相随去，邂逅青云恐疾颠。
宋-黄庭坚-《次韵晋之五丈赏压沙寺梨花》@沙头十日春，当日谁手种。风飘香未改，雪压枝自重。看花思食实，知味少人共。霜降百工休，把酒约宽纵。
宋-黄庭坚-《次韵景珍酴醾》@莫惜金钱买玉英，担头春老过清明。天香国艳不著意，诗社酒徒空得名。及此一时须痛饮，已拚三日作狂酲。濠州园里都开尽，肠断萧萧雨打声。
宋-黄庭坚-《次韵君庸寓慈云寺待韶惠钱不至》@主簿看梅落雪中，闺人应赋首飞蓬。问安儿女音书少，破笑壶觞梦寐同。马祖峰前青未了，郁孤台下水如空。江山信美思归去，听我劳歌亦欲东。
宋-黄庭坚-《次韵孔四著作北行滹沱》@驼褐蒙风霜，鸡声眇墟里。青灯进豆粥，落月踏冰水。平生不龟药，才可卫十指。持比千户封，谁能优劣此。
宋-黄庭坚-《次韵孔四著作早行》@弃置锄犁就车马，从来计出古人下。尘埃好在三尺桐，不疑万世期子野。明经使者著书郎，风雨乘馹忘夙夜。回车过门问无恙，何意深巷勤长者。圣师之後盖多贤，领略世故有余暇。白面长身虽不见，好古发愤尚类也。自然身如警露鹤，每先鸣鸡整初驾。北行河决所至郡，肃肃王命哀鳏寡。力排滹沱避城郭，深泽疲民且田舍。贾生三策藏胸中，羿矢百中不虚舍。行归定拜关内侯，但赐黄金恐非价。
宋-黄庭坚-《次韵梨花》@桃花人面各相红，不及天然玉作容。总向风尘尘莫染，轻轻笼月倚墙东。
宋-黄庭坚-《次韵李任道晚饮锁江亭》@西来雪浪如炰烹，两涯一苇乃可横。忽思锺陵江十里，白蘋风起縠纹生。酒杯未觉浮蚁滑，茶鼎已作苍蝇鸣。归时共须落日尽，亦嫌持盖仆屡更。
宋-黄庭坚-《次韵李士雄子飞独游西园折牡丹忆弟子奇二首》@西园春色才桃李，蜂已成围蝶作团。更欲开花比京洛，放教姚魏接山丹。
宋-黄庭坚-《次韵李士雄子飞独游西园折牡丹忆弟子奇二首》@桃李阴中五兄弟，扶将白发共传杯。风吹一雁忽南去，空得平安书信回。
宋-黄庭坚-《次韵李之纯少监惠砚》@黄公山下黄鸡秋，持节恤刑曾少休。小人负弩得开道，扫叶张饮林岩幽。相传有石非地产，列仙持来自罗浮。酒酣步出云雨上，南抚方城西嵩丘。林端乃见石空洞，猛兽贔屭踞上头。鸟道兔迒谋挽致，万牛不动五丁愁。道家蓬莱见仙伯，我亦洗湔与清流。探囊赠研颇宜墨，近出黄山非远求。乃知此山自才美，物欲致用当穷搜。迷邦故令成器晚，不琢元非匠石羞。
宋-黄庭坚-《次韵廖明略同吴明府白云亭宴集》@江静明花竹，山空响管弦。风生学士尘，云绕令君筵。百越余生聚，三吴远接连。庖霜刀落鱠，执玉酒明船。叶县飞来舄，壶公谪处天。酌时多暴谑，舞短更成妍。唯我孤登览，观诗未究宣。空余五字赏，文似两京然。医是肱三折，官当岁九迁。老夫看镜罢，衰白敢争先。
宋-黄庭坚-《次韵刘景文登郑王台见思五首》@黄浊归大壑，涟漪遶重城。西风一横笛，金气与高明。归鸦度晚景，落雁带边声。平生知章处，别离空复情。
宋-黄庭坚-《次韵刘景文登郑王台见思五首》@旧时刘子政，憔悴邺王城。把笔已头白，见书犹眼明。平原秋树色，沙麓暮钟声。归雁南飞尽，无因寄此情。
宋-黄庭坚-《次韵刘景文登郑王台见思五首》@系匏两相忆，极目十余城。积潦干斗极，山河皆夜明。白璧按剑起，朱弦流水声。乖逢四时尔，木石了无情。
宋-黄庭坚-《次韵刘景文登郑王台见思五首》@茗花浮曾坑，酒泛酌宜城。路寻西九曲，人似汉三明。千户非无相，五言空有声。何时郭池晚，照影写闲情。
宋-黄庭坚-《次韵刘景文登郑王台见思五首》@公诗如美色，未嫁已倾城。嫁作荡子妇，寒机泣到明。绿琴蛛网徧，弦绝不成声。想见鸱夷子，江湖万里情。
宋-黄庭坚-《次韵柳通叟寄王文通》@故人昔有凌云赋，何意陆沈黄绶间。头白眼花行作吏，儿婚女嫁望还山。心犹未死杯中物，春不能朱镜里颜。寄语诸公肯湔祓，割鸡今得近乡关。
宋-黄庭坚-《次韵马荆州》@六年绝域梦刀头，判得南还万事休。谁谓石渠刘校尉，来依绛帐马荆州。霜髭雪鬓共看镜，茱糁菊英同送秋。他日江梅腊前破，还从天际望归舟。
宋-黄庭坚-《次韵冕仲考进士试卷》@少年迷翰墨，无异虫蠹木。诸生程艺文，承诏当品目。床敷设箱篚，赋纳忽数束。变名混甲乙，誊写失句读。昼窗过白驹，夜几跋红烛。钩深思嘉鱼，攻璞愿良玉。谈天用一律，呻讯压重复。丝布涩难缝，快意忽破竹。圣言裨曲学，割衮缀邪幅。注金无全巧，窃发或中鹄。翟公辟痈老，薪槱茂棫朴。御史威降霜，行私不容粟。吏部提英鉴，片善蒙采录。博士刈其楚，铨量颇三复。因人享成事，贱子真碌碌。
宋-黄庭坚-《次韵裴尉过马鞍山》@青山如马怒盘旋，错认林花作锦鞯。君不据鞍朝玉帝，岂宜长作市门仙。
宋-黄庭坚-《次韵裴仲谋同年》@交盖春风汝水边，客床相对卧僧毡。舞阳去叶才百里，贱子与公皆少年。白发齐生如有种，青山好去坐无钱。烟沙篁竹江南岸，输与鸬鹚取次眠。
宋-黄庭坚-《次韵七兄青阳驿西阻水见寄》@挽船逆牵九牛尾，寸步关梁论万里。淮山终日只对面，与船低昂如角抵。水工爬涉未曾去，远者盈寻近盈咫。长堤夜射千丈潭，疾雷不及先掩耳。吾人犹困坎井泥，何算鲑虾著尘滓。我家诗翁坐长歌，险阻艰难实经履。稍寻牛豕畦疃行，始得村落鱼菜市。风榆雨柳愁杀人，日西月东若流水。忽然槌鼓催发船，入门驩甚折屐齿。道逢耦耕试借问，往往见谓知津矣。十年奔走营晓炊，家居暖席能得几。此行干蛊维叔父，攻苦食辛等醇醴。官筒之诗邺城下，孝友恳恻见表里。强哦竹闲惜寡和，如以罢兵取坚垒。何当车马城南来，寿亲一樽开宴喜。
宋-黄庭坚-《次韵钱德循鹿苑滩舣舟有作》@鹿苑滩头秋月明，使君辍棹爱江清。尘埃一段思归路，已听荆州渔鼓鸣。
宋-黄庭坚-《次韵钱穆父赠松扇》@银鉤玉唾明茧纸，松箑轻凉并送似。可怜远度帻沟娄，适堪今时褦襶子。丈人玉立气高寒，三韩持节见神山。合得安期不死药，使我蝉蜕尘埃间。
宋-黄庭坚-《次韵秦觏过陈无己书院观鄙句之作》@陈侯大雅姿，四壁不治第。碌碌盆盎中，见此古罍洗。薄饭不能羹，墙阴老春荠。惟有文字性，万古抱根柢。我学少师承，坎井可窥底。何因蒙赏味，相享当牲醴。试问求志君，文章自有体。玄钥锁灵台，渠当为君启。
宋-黄庭坚-《次韵秦少章晁适道赠答诗》@二子论文地，阴风雪塞庐。宁穿东郭履，不遗子公书。士固难推挽，时闻有诏除。负暄真得计，献御恐成疏。
宋-黄庭坚-《次韵清水岩》@西安封域中，清水岩泉好。金堂茂芝术，仙吏书勋考。桃源人已往，千古遗井灶。双凫能来游，俗子迹可扫。
宋-黄庭坚-《次韵清虚》@地远城东得得来，正如湖畔昔衔杯。眼中故旧青常在，鬓上光阴绿不回。归去汴桥三鼓月，相思梁苑一枝梅。我闲时欲从君醉，为备芳醪更满罍。
宋-黄庭坚-《次韵清虚同访李园》@年来高兴满蓴丝，寒薄春风骀荡时。稍见燕脂开杏萼，已闻香雪烂梅枝。老逢乐事心犹壮，病得新诗和更迟。何日联镳向金谷，拟追仙翼到瑶池。
宋-黄庭坚-《次韵清虚喜子瞻得常州》@喜色侵淫动搢紳，俞音下报谪仙人。惊回汝水间关梦，乞与江天自在春。罨画初游冰欲泮，浣花何处月还新。凉州不是人间曲，伫见君王按玉宸。
宋-黄庭坚-《次韵秋郊晚望》@道同一指马，心解废耳目。短生行衰谢，黄落看草木。无怀世不知，有酒客可速。谁能缚诗书，闭门抱羁独。披襟临江皋，万籁发空谷。风力斜雁行，山光森雨足。壁虫先知寒，机织日夜促。居人思行人，裘褐谁结束。行人喜归来，邂逅天从欲。可奈甑生尘，严霜冻杞菊。
宋-黄庭坚-《次韵任道食荔支有感三首》@一钱不直程卫尉，万事称好司马公。白发永无怀橘日，六年怊怅荔支红。
宋-黄庭坚-《次韵任道食荔支有感三首》@今年荔子熟南风，莫愁留滞太史公。五月照江鸭头绿，六月连山柘枝红。
宋-黄庭坚-《次韵任道食荔支有感三首》@舞女荔支熟虽晚，临江照影自恼公。天与蹙罗装宝髻，更挼猩血染殷红。
宋-黄庭坚-《次韵任道雪中同游东皋之作》@四海方嗷嗷，我奔走独劳。停舟近北渚，扶杖步东皋。霜落瘦石骨，水涨腐溪毛。更有山阴兴，能无秦复陶。
宋-黄庭坚-《次韵任公渐感梅花十五韵》@花信风来自伊洛，稍稍花光上林薄。经年病骨怯轻寒，裁就春衫不胜著。累累墙底卧虚樽，醉乡何处寻城郭。小轩假寐游华胥，万籁无声灯寂寞。落梅新诗入吾手，惊起诗魔如发愕。高文逸气天马趋，尾端尚许青蝇托。坐恐句芒弃我归，看花不及空紫萼。生前常苦不自闲，刍豢縻人受羇络。我嗟卒岁敝鞍鞯，风败衣裾尘满橐。轻裘缓带多公暇，公独奈何犹不乐。公言少年岂易知，凤屏翠幔愁萧索。蚤从琪树折春飈，每见新诗泪双落。劝公且共饮此酒，酒令虽严莫嗔虐。时翻舞袖间清歌，日荐南蕙羹北酪。花开莫问丑与妍，随分眼前罄杯酌。不须憔悴减腰围，也学东阳沈侯约。
宋-黄庭坚-《次韵任君官舍秋雨》@墙根戢戢数蜗牛，雨长垣衣亭更幽。惊起归鸿不成字，辞柯落叶最知秋。菊花莫恨开时晚，谷穟犹思晴後收。独立搔头人不解，南山用取一樽酬。
宋-黄庭坚-《次韵赏梅》@安知宋玉在邻墙，笑立春晴照粉光。淡薄似能知我意，幽闲元不为人芳。微风拂掠生春思，小雨廉纤洗暗妆。只恐浓葩委泥土，谁令解合返魂香。
宋-黄庭坚-《次韵少激甘露降太守居桃叶上》@金茎甘露荐斋房，润及边城草木香。蕡实叶间天与味，成蹊枝上月翻光。群心爱戴葵倾日，万事驱除叶陨霜。玉烛时和君会否，旧臣重叠起南荒。
宋-黄庭坚-《次韵舍弟题牛氏园二首》@春与园林共晚，人将蜂蝶俱来。樽前鸟歌花舞，归路星翻汉回。
宋-黄庭坚-《次韵舍弟题牛氏园二首》@春事欲了莺催，主人虽贫燕来。玉烛传杯未厌，金吾静夜惊回。
宋-黄庭坚-《次韵舍弟喜雨》@时雨真成大有年，斯民沟壑救将然。麦根肥润桑叶大，春陇未鉏蚕未眠。奔走风雨连晓色，起寻佳句写由拳。李成六幅骤雨笔，挂在东南楼阁前。
宋-黄庭坚-《次韵师厚病间十首》@贝锦不足歌，请陈江汉诗。美人出江汉，窈窕世未窥。折兰不肯佩，告我以蚕饥。独归岂惮远，三危露如饴。
宋-黄庭坚-《次韵师厚病间十首》@德人更疢疾，术智益洒落。反身见万古，道不在卜度。胸中有镆鋣，老境要志弱。谢公赋达生，达生真可托。
宋-黄庭坚-《次韵师厚病间十首》@引镜照清骨，惊非曩时人。天地入喻指，芭蕉自观身。陈力则已病，征财又室贫。古来支离疏，粟帛王所仁。
宋-黄庭坚-《次韵师厚病间十首》@葅寒知园秋，饭白问米贱。妇孙劝甘旨，霜兔颇宜面。黄花不举酒，佳句余嫪恋。经行宴坐堂，鼠迹书几砚。
宋-黄庭坚-《次韵师厚病间十首》@桃李一春期，松柏千岁永。经玄事寂寞，发白官闲冷。草绿艾如张，波清蜮司影。东里与无趾，渠有幸不幸。
宋-黄庭坚-《次韵师厚病间十首》@病余儿废锄，门巷草芊眠。来者何所闻，披草足跫然。封侯谢骨相，使鬼无金钱。梦作白鸥去，江湖水黏天。
宋-黄庭坚-《次韵师厚病间十首》@民生自煎熬，煮豆共萁爨。居然忘本根，光阴不供翫。藏山夜半失，乌合归星散。因病见不生，达人果大观。
宋-黄庭坚-《次韵师厚病间十首》@开田种白玉，饱牛事耕犁。雨露非无泽，得秋常苦迟。猛虎擅文章，斑斑被诸儿。长松抱劲节，惟有岁寒知。
宋-黄庭坚-《次韵师厚病间十首》@谢公莳兰苕，真意付此物。惠然风肯来，香为一披拂。遥知醉吟姿，黾勉向朱绂。搘筇橘柚黄，僧屋对像佛。
宋-黄庭坚-《次韵师厚病间十首》@身病心轻安，道肥体癯瘦。好怀当告谁，四墙枣红皱。负暄不可献，扪虱坐清昼。端有真富贵，千秋万年後。
宋-黄庭坚-《次韵师厚答马著作屡赠诗》@尝闻马南郡，少有拔俗韵。寒灰几见溺，铩翮常思奋。桐薪鸣灶间，剑气吐吴分。多言世益嗤，当律心自隐。家虽四立壁，仕要三无愠。会将渔父意，往就庄生问。
宋-黄庭坚-《次韵师厚食蟹》@海馔糖蟹肥，江醪白蚁醇。每恨腹未厌，夸说齿生津。三岁在河外，霜脐常食新。朝泥看郭索，暮鼎调酸辛。趋跄虽入笑，风味极可人。忆观淮南夜，火攻不及晨。横行葭苇中，不自贵其身。谁怜一网尽，大去河伯民。鼎司费万钱，玉食罗常珍。吾评扬州贡，此物真绝伦。
宋-黄庭坚-《次韵师厚五月十六日视田悼李彦深》@南雁传尺素，飞来卧龙城。颇知高卧久，忽作田野行。湛湛陂水满，欣欣原草荣。日华丽山川，秀色夺目精。对酒不满怀，揽物有余清。念昔读书客，远人遗世情。南亩道观饷，西郊留劝耕。共游如昨日，笑语绝平生。此士今已矣，宾延无老成。犹倚谢安石，深心抚嫠惸。
宋-黄庭坚-《次韵师厚萱草》@从来占北堂，雨露借恩光。与菊乱佳色，共葵倾太阳。人生真苦相，物理忌孤芳。不及空庭草，荣衰可两忘。
宋-黄庭坚-《次韵师厚雨中昼寝忆江南饼麴酒》@雨砌无车马，风帘洒静便。忽思江外酒，准拟醉时眠。隐几惟观化，开书屡绝编。遥知烟渚梦，遣骑唤渔船。
宋-黄庭坚-《次韵十九叔父台源》@闻道台源境，锄荒三径通。人曾梦蚁穴，鹤亦怕鸡笼。万壑秋声别，千江月体同。须知有一路，不在白云中。
宋-黄庭坚-《次韵石七三六言七首》@从来不似一物，妄欲贯穿九流。骨硬非黄閤相，眼青见白蘋洲。
宋-黄庭坚-《次韵石七三六言七首》@生涯一九节筇，老境五十六翁。不堪上补黼黻，但可归教儿童。
宋-黄庭坚-《次韵石七三六言七首》@万里草荒先垄，六年虫蠹群经。老喜宽恩放去，心似惊波不停。
宋-黄庭坚-《次韵石七三六言七首》@为君试讲古学，此事可牋天公。君看花梢朝露，何如松上霜风。
宋-黄庭坚-《次韵石七三六言七首》@幽州已投斧柯，崇山更用忧何。且喜龚邹冠豸，又闻张董上坡。
宋-黄庭坚-《次韵石七三六言七首》@看著庄周枯槁，化为胡蝶翾轻。人见穿花入柳，谁知有体无情。
宋-黄庭坚-《次韵石七三六言七首》@欲行水遶山围，但闻鲲化鹏飞。女忧鬓发尽白，兄叹江船未归。
宋-黄庭坚-《次韵时进叔二十六韵》@时子河上园，竹间开栋宇。大儿胜衣冠，小儿丰颊辅。嫁女与朱公，伏腊可称举。发疏虽苍浪，齿嚼未龃龉。鸡栖牛羊下，各自有室处。四墙规摹小，易守若滕莒。舍前花木深，春物丽观睹。舍後曲池蛙，斋堂风月苦。此岂不足欤，叹岁不我与。客宦孤云耳，未知秦吴楚。向来千驷公，果媿一丘土。宁当损轩昂，聊欲效俯伛。时子听然笑，吾已悟仓鼠。少犹守章句，晚实爱农圃。鹊巢最知风，蚁穴识阴雨。世网事谙委，醉乡俗淳古。坐忘两家说，肉坚与肠腐。酒至即使倾，客来敢辞窭。时邀五柳陶，共过三径诩。往在少年场，豪气压颍汝。借令今尚尔，真复难共语。稍知怜麴蘖，渐解等灉濋。朋友半山阿，光阴共行旅。人故义当亲，衣故义当补。飞凫王令尹，期我向君所。君为拂眠床，淹留暮城阻。
宋-黄庭坚-《次韵叔父圣谟咏莺迁谷》@鸦舅颇强聒，仆姑常勃溪。黄鸟怀好音，秋菊染春衣。嘤嘤求朋友，忧患同一枝。提壶要酤我，杜宇赋式微。黄鸟在幽谷，韬光养羽仪。晴风曜桃李，言语自知时。先生丘中隐，乔木见雄雌。引子迁绿阴，相戒防祸机。李杜死刀锯，陈张怨弃遗。不如听黄鸟，永昼客争棋。
宋-黄庭坚-《次韵叔父台源歌》@吾家叔度天与闲，晚喜著书如漆园。台平旧基水发源，但闻淙淙下林峦。一朝斩木见万象，吞若云梦胸中宽。漱涤泥沙出山骨，混沌凿窍物状完。茶甘酒美汲双井，鱼肥稻香派百泉。暑风披襟著菡萏，夜月洗耳听潺湲。时从甥侄置樽俎，此地端正朝诸山。除书谤书两不到，紫烟白云深锁关。乡人讼争请来决，到门怀惭相与还。呼儿理琴荡俗气，果在巢由季孟间。
宋-黄庭坚-《次韵叔父夷仲送夏君玉赴零陵主簿》@田窦堂上酒，未醉已变态。何如东陵瓜，子母相钩带。富贵席未暖，珠玉作灾怪。茅茨虽长贫，终有懿亲在。丈人困州县，短发余会撮。居然枳棘栖，坐阅岁月代。青云已迷津，浊酒未割爱。簿领能无休，飣餖唤鱼菜。羇旅苦地偏，江湖见天大。万里一帆樯，长风可倚赖。因行访幽禅，头陀烟雨外。
宋-黄庭坚-《次韵叔原会寂照房》@风雨思齐诗，草木怨楚调。本无心击排，胜日用歌啸。僧窗茶烟底，清绝对二妙。俱含万里情，雪梅开岭徼。我慙风味浅，砌莎慕松茑。中朝盛人物，谁与开颜笑。二公老谙事，似解寂寞钓。对之空叹嗟，楼阁重晚照。
宋-黄庭坚-《次韵宋懋宗僦居甘泉坊雪後书怀》@汉家太史宋公孙，漫逐班行谒帝阍。燕颔封侯空有相，蛾眉倾国自难昏。家徒四壁书侵坐，马瘦三山叶拥门。安得风帆随雪水，江南石上对洼尊。
宋-黄庭坚-《次韵宋懋宗三月十四日到西池都人盛观翰林公》@金狨系马晓莺边，不比春江上水船。人语车声喧法曲，花光楼影倒晴天。人间化鹤三千岁，海上看羊十九年。还作遨头惊俗眼，风流文物属苏仙。
宋-黄庭坚-《次韵孙子实寄少游》@薜宣欲吏云，季氏或招闵。此公胸中秋，万物欲收稛。卖药偶知名，草玄非近准。才难不易得，志大略细谨。士生要弘毅，天地为盖轸。骥来盐车骖，井下短绠引。难甘呼尔食，聊寄粲然辴。谁能借前筹，还妇用束縕。吾闻调羹鼎，异味及枌堇。岂其供王羞，而弃会稽笋。
宋-黄庭坚-《次韵孙子实题少章寄寂斋》@虚名误壮夫，今古可笑闵。尸裹万里归，书载五车稛。安知衡门下，身与天地准。秦晁两美士，内行颇修谨。余欲远之深，抽琴去其轸。寄寂喧哄间，此道有汲引。狱户闻笞榜，市声杂嘲辴。二生对曲肱，圭玉发石蕴。大小穷鹏鷃，短长见椿槿。欲闻寂时声，黄锺在龙筍。
宋-黄庭坚-《次韵坦夫见惠长句》@温风撩人随处去，欲如膻羊蚁旋慕。落英马前高下飞，牵挽忽与樽酒遇。令行如水万夫长，倾盖不减平生故。素方成缁面黧黑，笑说尘沙工点污。王事贤劳尚有诗，自卷溪藤染霜兔。桃李清阴坐未移，走送雄篇疲健步。张侯先不露文章，十年深深豹藏雾。欻来听讼小棠阴，千里鸣弦舞韶濩。我名最落诸人後，顿使漂山由众喣。伐木丁丁愧友声，食蘋呦呦怀野聚。谷阳旧垒一片春，勤我引领西南傃。遥知红紫能乱眼，锦衾作梦高唐赋。简书留句四十里，梦魂明月识归路。公才富比沧海宫，明珠珊瑚凡几库。惠连冢上麦纤纤，喜公犹得春草句。明朝折柳作马箠，想见杯盘咄嗟具。风光暂来不供翫，大似横塘过飞鹜。瓮面浮蛆暖更多，气味烦公卒调护。树头树底劝提壶，南冈北冈教脱袴。春衣可著惬醉眠，急觞催传莫论数。
宋-黄庭坚-《次韵题粹老客亭诗后》@客亭长短路南北，衮衮行人哪得知。惟有相逢即相别，一杯成喜只成悲。
宋-黄庭坚-《次韵庭诲按秋课出城》@风鸣落意地，露著晚瓜田。官道奔车气，经家煮枣烟。获人歌挃挃，公子骑翩翩。旁舍末隐举，明秋愿有年。
宋-黄庭坚-《次韵外舅喜王正仲三丈奉诏祷南岳回至襄阳舍》@汉上思见庞德公，别来悲叹事无穷。声名藉甚漫前日，须鬓索然成老翁。家酿已随刻漏下，园花更开三四红。相逢不饮未为得，听取百鸟啼匆匆。
宋-黄庭坚-《次韵外舅喜王正仲三丈奉诏祷南岳回至襄阳舍》@能来问疾好音传，蹇步昏花当日痊。烹鲤得书增目力，呼儿扶立候门前。游谈取重慙犀首，居物多赢昧计然。惟有交亲等金石，白头忘义复忘年。
宋-黄庭坚-《次韵外舅喜王正仲三丈奉诏祷南岳回至襄阳舍》@语言少味无阿堵，冰雪相看有此君。灯火诗书如梦寐，麒麟图画属浮云。平章息女能为妇，欢喜儿曹解缀文。忧乐同科惟石友，别离空复数朝曛。
宋-黄庭坚-《次韵王炳之惠玉版纸》@王侯须若缘坡竹，哦诗清风起空谷。古田小纸惠我百，信知溪翁能解玉。鸣碪千杵动秋山，裹粮万里来辇毂。儒林丈人有苏公，相如子云再生蜀。往时翰墨颇横流，此公归来有边幅。小楷多传乐毅论，高词欲奏云问曲。不持去扫苏公门，乃令小人今拜辱。去骚甚远文气卑，画虎不成书势俗。董狐南史一笔无，误掌杀青司记录。虽然此中有公议，或辱五鼎荣半菽。愿公进德使见书，不敢求公米千斛。
宋-黄庭坚-《次韵王定国扬州见寄》@清洛思君昼夜流，北归何日片帆收。未生白发犹堪酒，垂上青云却佐州。飞雪堆盘鱠鱼腹，明珠论斗煮鸡头。平生行乐自不恶，岂有竹西歌吹愁。
宋-黄庭坚-《次韵王荆公题西太乙宫壁二首》@风急啼乌未了，雨来战蚁方酣。真是真非安在，人间北看成南。
宋-黄庭坚-《次韵王荆公题西太乙宫壁二首》@晚风池莲香度，晓日宫槐影西。白下长干梦到，青门紫曲尘迷。
宋-黄庭坚-《次韵王穉川客舍二首》@五更归梦常苦短，一寸客愁无奈多。慈母每占乌鹊喜，家人应赋扊扅歌。
宋-黄庭坚-《次韵王穉川客舍二首》@身如病鹤翅翎短，心似乱丝头绪多。此曲朱门歌不得，湖南湖北竹枝歌。
宋-黄庭坚-《次韵文潜》@武昌赤壁吊周郎，寒溪西山寻漫浪。忽闻天上故人来，呼船凌江不待饷。我瞻高明少吐气，君亦欢喜失微恙。年来鬼崇覆三豪，词林根柢颇摇荡。天生大材竟何用，只与千古拜图像。张侯文章殊不病，历险心胆原自壮。汀洲源雁未安集，风雪牖户当塞向。有人出手办兹事，正可隐几穷诸妄。经行东坡眠食地，拂拭宝墨生楚怆。水清石见君所知，此是吾家秘密藏。
宋-黄庭坚-《次韵文潜立春日三绝句》@眇然今日望欧梅，已发黄州首更回。试问淮南风月生，新年桃李为谁开。
宋-黄庭坚-《次韵文潜立春日三绝句》@谁怜旧日青钱选，不立春风玉笋班。传得黄州新句法，老夫端欲把降幡。
宋-黄庭坚-《次韵文潜立春日三绝句》@江山也似随春动，花柳真成触眼新。清浊尽须归瓮蚁，吉凶更莫问波臣。
宋-黄庭坚-《次韵文潜同游王舍人园》@移竹淇园下，买花洛水阳。风烟二十年，花竹可迷藏。九衢流车马，相值各匆忙。岂有道边宅，静居如宝坊。幅巾延客酒，妙歌小红裳。主人有班缀，衣拂御炉香。常恐鷤鴂鸣，百草为不芳。故作龟曳尾，颇深漆园方。初开蜗牛庐，中置师子床。买田宛丘间，江汉起滥觞。今此百亩宫，冬温夏清凉。身闲阅世故，宇静发天光。安肯声利场，牵黄臂老苍。张侯笔瑞世，三秀丽斋房。作诗盛推赏，明珠计斛量。扫花坐晚吹，妙语益难忘。重游樊素病，捧心不能妆。来日犹可追，听我歌楚狂。
宋-黄庭坚-《次韵文潜休沐不出二首》@风尘车马逐，得失两关心。惟有张仲蔚，门前蓬藋深。自公及归沐，毕愿诗书林。墙东作瘦马，万里气駸駸。
宋-黄庭坚-《次韵文潜休沐不出二首》@与世自少味，闭关非有心。戎葵一笑粲，露井百尺深。著书洒风雨，枯笔束如林。苏公叹妙墨，逼人太駸駸。
宋-黄庭坚-《次韵文少激祈雨有感》@穷儒忧乐与民同，何况朱轮职劝农。终日虀盐供一饭，几时肤寸冒千峰。未须丘垤占鸣鹳，只要朝廷起卧龙。从此滂沱徧枯槁，爱民天子似仁宗。
宋-黄庭坚-《次韵闻善》@扶醉三竿日，题诗一研埃。张罗门带雪，投辖井生苔。待得成丘陇，谁能把酒杯。常应黄菊畔，怅望白衣来。
宋-黄庭坚-《次韵无咎阎子常携琴八村》@士寒饿，古犹今，向来亦有子桑琴。倚楹啸歌非寓淫，伯牙山高水深深，万世丘垄一知音。阎君七弦抱幽独，晁子为之梁父吟。天寒终纬悲向壁，秋高风露声入林。冷丝枯木拂珠网，十指乃能写人心。村村击鼓如鸣鼍，豆田见角谷成螺。岁丰寒士亦把酒，满眼飣餖梨枣多。晁家公子屡经过，笑谈与世殊臼科。文章落落映晁董，诗句往往妙阴何。阎夫子，勿谓知人难，使琴抑怨久不和。明光昼开九门肃，不令高才牛下歌。
宋-黄庭坚-《次韵吴可权题余干县白云亭》@曩谁筑孤亭，胜日有感遇。永怀刘随州，因榜白云句。遗老不能谈，岁月忽成屡。绿阴斤斧尽，华屋风雨仆。吴侯七闽英，宰县有真趣。弦歌解民愠，根节去吏蠹。材收佛宫余，工有子来助。厦成燕雀贺，水满凫雁翥。四海名士来，一笑坐客聚。云兴碧山留，云散清江去。斯须成苍狗，皆道不如故。至人观万物，谁有安立处。寄语吴令君，但遣糟床注。
宋-黄庭坚-《次韵吴宣义三径怀友》@佳眠未知晓，屋角闻晴哢。万事颇忘怀，犹牵故人梦。采兰秋蓬深，汲井短绠冻。起看冥飞鸿，乃见天宇空。甚念故人寒，谁省机与综。在者天一方，日月老宾送。往者不可言，古柏守翁仲。
宋-黄庭坚-《次韵惜范生》@范侯躯干小，实有四海心。稍臞疑内热，不怒见勇沉。沽玉市无价，汲泉井方深。得失有毫末，明年斧可寻。
宋-黄庭坚-《次韵喜陈吉老还家二绝》@公庭无事吏人休，垂箔寒厅对弈秋。催织青笼篘白酒，竹炉煨栗煮鸡头。
宋-黄庭坚-《次韵喜陈吉老还家二绝》@夜寒客枕多归梦，归得黄柑紫蔗秋。小雨对谈挥尘尾，青灯分坐写蝇头。
宋-黄庭坚-《次韵戏答彦和》@本不因循老镜春，江湖归去作闲人。天于万物定贫我，智效一官全为亲。布袋形骸增碨磊，锦囊诗句媿清新。杜门绝俗无行迹，相忆犹当遣化身。
宋-黄庭坚-《次韵向和卿行松滋县与邹天锡夜语南极亭二首》@雪泥滑滑到山郭，提壶劝沽亦不恶。林中解道不如归，家人应念思归乐。
宋-黄庭坚-《次韵向和卿行松滋县与邹天锡夜语南极亭二首》@冲风冲雨走七县，唯有白鸥盟未寒。坐中更得江南客，开尽南窗借月看。
宋-黄庭坚-《次韵谢公定王世弼赠答二绝句》@何用苦吟肝肾愁，但知把酒更无忧。声名本不关人事，看取青门一故侯。
宋-黄庭坚-《次韵谢公定王世弼赠答二绝句》@酒因咀嚼还知味，诗就呻吟不要工。王谢风流看二妙，病夫直欲卧墙东。
宋-黄庭坚-《次韵谢黄斌老送墨竹十二韵》@古今作生竹，能者未十辈。吴生勒枝叶，筌寀远不逮。江南铁钩锁，最许诚悬会。燕公洒墨成，落落与时背。譬如刳心松，中有岁寒在。湖州三百年，笔与前哲配。规模转银鉤，幽赏非俗爱。披图风雨入，咫尺莽苍外。吾宗学湖州，师逸功已倍。有来竹四幅，冬夏生变态。预知更入神，後出遂无对。吾诗被压倒，物固不两大。
宋-黄庭坚-《次韵谢借观五老图》@五老天然一会闲，太平时节振儒冠。相君于理回天诏，辅国驱夷立寒桓。妖术图奸梁木坏，党碑雷震雹冰寒。丹心忠厚来安泰，惠泽垂流仰止看。
宋-黄庭坚-《次韵谢外舅病不能拜复官夏雨眠起之什》@丈人养痾卧，此道取众弃。强饭尚可饱，力田苦常匮。欲从群儿嬉，出语不妩媚。轩窗坐风凉，编简勘遗坠。自安井无禽，未叹旅焚次。夏暑极阳功，时霖作阴事。呼儿疏孳畦，植杖按瓜地。南山云气佳，北极冕旒邃。自欣须发白，得见衣裳治。山林收枯槁，草木洗憔悴。舐痔以车来，探珠遭龙睡。腹便时蒙嘲，身退得自恣。伊优无下僚，肮脏谢高位。谁能领斯会，好在漆园吏。
宋-黄庭坚-《次韵谢外舅食驴肠》@垂头畏庖丁，趋死尚能鸣。说以雕俎乐，甘言果非诚。生无千金辔，死得五鼎烹。祸胎无肠胃，杀身和椒橙。春风都门道，贯鱼百十并。骑奴吹一吷，驵骏不敢争。物材苟当用，何必渥洼生。忽思麒麟楦，突兀使人惊。
宋-黄庭坚-《次韵谢子高读渊明传》@枯木嵌空微暗淡，古器虽在无古弦。袖中正有南风手，谁为听之谁为传。风流岂落正始後，甲子不数义熙前。一轩黄菊平生事，无酒令人意缺然。
宋-黄庭坚-《次韵徐文将至国门见寄二首》@槐催举子作花黄，来食邯郸道上粱。便欲扫床悬麈尾，正愁喘月似灯光。
宋-黄庭坚-《次韵徐文将至国门见寄二首》@千头剖蚌明珠熟，百尺垂丝鱠缕长。柳下石门君有此，可能冲雪厌清凉。
宋-黄庭坚-《次韵徐仲车喜董元达访之作南郭篇四韵》@董侯从军来，意望名不朽。款门拜徐公，在德不在酒。徐公虽避俗，对客辄粲然。耳不闻世事，时诵陶令篇。
宋-黄庭坚-《次韵杨君金送酒》@扶衰却老世无方，惟有君家酒未尝。秋入园林花老眼，茗搜文字响枯肠。醡头夜雨排檐滴，杯面春风绕鼻香。不待澄清遣分送，定知佳客对空觞。
宋-黄庭坚-《次韵杨君全送春花》@化工能斡大钧回，不得东君花不开。谁道纤纤绿窗手，磨刀剪彩唤春来。
宋-黄庭坚-《次韵杨明叔见饯十首》@平津善牧豕，佽飞能斩蛟。终藉一汲黯，淮南解兵交。杨子有直气，未忍死草茅。引之入汉朝，谁为续弦胶。
宋-黄庭坚-《次韵杨明叔见饯十首》@杨君清渭水，自流浊泾中。今年贫到骨，豪气似元龙。男儿生世间，笔端吐白虹。何事与秋萤，争光蒲苇丛。
宋-黄庭坚-《次韵杨明叔见饯十首》@事随世滔滔，心欲自得得。杨君为己学，度越流辈百。坐扪故衣虱，垢袜春汗黑。睥睨纨袴儿，可饮三斗墨。
宋-黄庭坚-《次韵杨明叔见饯十首》@清静草玄学，西京有子云。太尉死宗社，大鸟泣其坟。寂寞向千载，风流被仍昆。富贵何足道，圣处要策勋。
宋-黄庭坚-《次韵杨明叔见饯十首》@桑舆金石交，既别十日雨。子舆裹饭来，一笑相告语。杨子果箪瓢，诸公不能举。傥可从我归，沙头驻鸣橹。
宋-黄庭坚-《次韵杨明叔见饯十首》@山围少天日，狐鬼能作妖。睒闪载一车，猎人用鸣枭。小智窘流俗，蹇浅不能超。安得万里沙，晴天看射鵰。
宋-黄庭坚-《次韵杨明叔见饯十首》@元之如砥柱，大年若霜鹗。王杨立本朝，与世作郛郭。观公有胆气，自可继前作。丈夫存远大，胸次要落落。
宋-黄庭坚-《次韵杨明叔见饯十首》@虚心观万物，险易极变态。皮毛剥落尽，惟有真实在。侍中乃珥貂，御史则冠豸。照影或可羞，短蓑钓寒濑。
宋-黄庭坚-《次韵杨明叔见饯十首》@松柏生涧壑，坐阅草木秋。金石在波中，仰看万物流。抗脏自抗脏，伊优自伊优。但观百岁後，传者非公侯。
宋-黄庭坚-《次韵杨明叔见饯十首》@老作同安守，蹇足信所便。胸中无水镜，敢当吏部铨。恨此虚名在，未脱世纠缠。梦作白鸥去，江南水如天。
宋-黄庭坚-《次韵杨明叔四首》@鱼去游濠上，鴞来止坐隅。吉凶终我在，忧乐与生俱。决定不是物，方名大丈夫。今观由也果，老子欲乘桴。
宋-黄庭坚-《次韵杨明叔四首》@道常无一物，学要反三隅。喜与嗔同本，嗔时喜自俱。心随物作宰，人谓我非夫。利用兼精义，还成到岸桴。
宋-黄庭坚-《次韵杨明叔四首》@全德备万物，大方无四隅。身随腐草化，名与太山俱。道学归吾子，言诗起老夫。无为蹈东海，留作济川桴。
宋-黄庭坚-《次韵杨明叔四首》@匹士能光国，三孱不满隅。窃观今日事，君与古人俱。气类莺求友，精诚石望夫。雷门震惊手，待汝一援桴。
宋-黄庭坚-《次韵益修四弟》@霜晚菊未花，节物亦可嘉。欣欣登高侣，畏雨占暮霞。楚人酝菉豆，轻碧自相夸。老夫不举酒，咽嗽鸣两车。良辰与美景，客至但成嗟。
宋-黄庭坚-《次韵寅庵四首》@四时说尽庵前事，寄远如开水墨图。略有生涯如谷口，非无卜肆在成都。旁篱榛栗供宾客，满眼云山奉燕居。闲与老农歌帝力，年丰村落罢追胥。
宋-黄庭坚-《次韵寅庵四首》@兄作新庵接旧居，一原风物萃庭隅。陆机招隐方传洛，张翰思归正在吴。五斗折腰惭仆妾，几年合眼梦乡闾。白云行处应垂泪，黄犬归时早寄书。
宋-黄庭坚-《次韵寅庵四首》@大若塘边擉网鱼，小桃源口带经锄。诗催孺子成鸡栅，茶约邻翁掘芋区。苦楝狂风寒彻骨，黄梅细雨润如酥。此时睡到日三丈，自起开关招酒徒。
宋-黄庭坚-《次韵寅庵四首》@未怪穷山寂寞居，此情常与世情疏。谁家生计无闲地，太半归来已白须。不用看云眠永日，会思临水寄双鱼。公私逋负田园薄，未至妨人作乐无。
宋-黄庭坚-《次韵游景叔闻洮河捷报寄诸将四首》@千仞溪中石转雷，汉家万骑捣虚回。定知献马胡雏入，看即称觞都护来。
宋-黄庭坚-《次韵游景叔闻洮河捷报寄诸将四首》@中原日月九夷知，不用禽胡衅鼓旗。更向天阶舞干羽，降书剩破一年迟。
宋-黄庭坚-《次韵游景叔闻洮河捷报寄诸将四首》@汉得洮州箭有神，斩关禽敌不逡巡。将军快上屯田计，要纳降胡十万人。
宋-黄庭坚-《次韵游景叔闻洮河捷报寄诸将四首》@遥知一炬绝河津，生缚青宜不动尘。付与山河印如斗，忍为鼠子腹心人。
宋-黄庭坚-《次韵雨丝云鹤二首》@烟云杳霭合中稀，雾雨空蒙密更微。园客茧丝抽万绪，蛛蝥网面罩群飞。风光错综天经纬，草木文章帝杼机。愿染朝霞成五色，为君王补坐朝衣。
宋-黄庭坚-《次韵雨丝云鹤二首》@几片云如薛公鹤，精神态度不曾齐。安知陇鸟樊笼密，便觉南鹏羽翼低。风散又成千里去，夜寒应上九天栖。坐来改变如苍狗，试欲挥毫意自迷。
宋-黄庭坚-《次韵元礼春怀十首》@渐老春心不可言，亦如琴意在无弦。新花准拟千场醉，美酒经营一百船。
宋-黄庭坚-《次韵元礼春怀十首》@春心分付酒杯销，勿为浮云妄动摇。试觅金张池馆问，几人能插侍中貂。
宋-黄庭坚-《次韵元礼春怀十首》@故园春色常年早，红紫知他破几苞。压帽花枝如可折，折花手版直须抛。
宋-黄庭坚-《次韵元礼春怀十首》@久无长者回车辙，仲蔚门墙映野蒿。稍觉春衣生虮虱，南窗晴日照爬搔。
宋-黄庭坚-《次韵元礼春怀十首》@春来问字有谁过，颇觉闲销日月多。醉里乾坤知酒圣，贫中风物似诗魔。
宋-黄庭坚-《次韵元礼春怀十首》@春风也似江南早，梅与辛夷斗著花。自是无言桃李晚，莫嗔榆柳更萌芽。
宋-黄庭坚-《次韵元礼春怀十首》@穿花蹴踏千秋索，挑菜嬉游二月晴。已被风光催我老，懒随儿辈遶春城。
宋-黄庭坚-《次韵元礼春怀十首》@老杜当年鬓发华，尚言春到酒须赊。不堪诗思相料理，恼乱街头卖酒家。
宋-黄庭坚-《次韵元礼春怀十首》@冉冉光阴花柳场，红飘紫落便荐黄。都无畔岸随风去，却是游丝意思长。
宋-黄庭坚-《次韵元礼春怀十首》@闻道邻家有酒缾，三更不卧叩柴扃。我身便是鸱夷榼，肯学离骚要独醒。
宋-黄庭坚-《次韵元日》@会朝四海登图籍，绛阙清都想盛容。春色已知回寸草，霜威从此霁寒松。饮如嚼蜡初忘味，事与浮云去绝踪。四十九年蘧伯玉，圣人门户见重重。
宋-黄庭坚-《次韵元实病目》@道人尝恨未灰心，儒士苦爱读书眼。要须玄览照镜空，莫作白鱼钻蠹简。阅人朦胧似有味，看字昏涩尤宜懒。范侯年少百夫雄，言行一一无可柬。看君眸子当了然，乃称胸次常坦坦。如何有物食明月，泪睫陨珠衣袖满。金篦刮膜会有时，汤熨取快术诚短。君不见岳头懒瓒一生禅，鼻涕垂颐渠不管。
宋-黄庭坚-《次韵元翁从王夔玉借书》@为吏三年弄文墨，草莱心径失耕锄。常思天下无双祖，得读人间未见书。公子藏山真富有，小儒扪腹正空虚。何时管钥人吾手，为理签题扑蠹鱼。
宋-黄庭坚-《次韵曾都曹喜雨》@水旱国代有，人神理本通。偏雩祠小大，敢指蜺雌雄。地厌焚惔极，天回顾盼中。蛟龙起乖卧，星斗晦澄空。云挟雷声走，江翻电脚红。宠光归稼穑，滴沥在梧桐。詖讼犹相及，时霖恐未丰。洁斋蕲得岁，同病托诸公。
宋-黄庭坚-《次韵曾子开舍人游藉田载荷花归》@维王调玉烛，时夏雨我田。壁挂苍龙骨，溜渠故溅溅。三推劝根本，百谷收皂坚。官司极斋明，崇丘见升烟。系马西门柳，忆听去夏蝉。剥芡珠走盘，钓鱼柳贯鲜。扫堂延枕簟，公子气翩翩。自尔欲继往，阻心如壅泉。紫微乐暇日，披襟咏风涟。红妆倚荷盖，水镜写明蠲。美物亦有实，剪房助加笾。珠宫紫贝阙，足此水府仙。郁郁冠盖宅，追奔易雕年。能从物外赏，真是区中贤。仍闻载後乘，笼烛照婵娟。
宋-黄庭坚-《次韵张昌言给事喜雨》@三雨全清六合尘，诗翁喜雨句凌云。垤漂战蚁余追北，柱击乖龙有裂文。减去鲜肥忧玉食，遍宗河岳起炉薰。圣功惠我丰年食，未有涓埃可报君。
宋-黄庭坚-《次韵张秘校喜雪三首》@落月烟沙静渺然，好风吹雪下平田。琼瑶万里酒增价，桂玉一炊人少钱。学子已占秋食麦，广文何憾客无毡。睡余强起还诗债，腊里春初未隔年。
宋-黄庭坚-《次韵张秘校喜雪三首》@巷深朋友稀来往，日晏儿童不扫除。雪里正当梅腊尽，民饥可待麦秋无。寒生短棹谁乘兴，光入疏棂我读书。官冷无人供美酒，何时却得步兵厨。
宋-黄庭坚-《次韵张秘校喜雪三首》@满城楼观玉阑干，小雪晴时不共寒。润到竹根肥腊笋，暖开蔬甲助春盘。眼前多事观游少，胸次无忧酒量宽。闻说压沙梨己动，会须鞭马蹋泥看。
宋-黄庭坚-《次韵张询斋中晚春》@学古编简残，怀人江湖永。非无车马客，心远境亦静。挽蔬夜雨畦，煮茗寒泉井。春去不窥园，黄鹂颇三请。立朝无物望，补外傥天幸。想乘沧浪船，濯发曦翠岭。
宋-黄庭坚-《次韵张仲谋过酺池寺斋》@十年醉锦幄，酴醾照金沙。攲眠春风底，不去留君家。是时应门儿，紫兰茁其芽。只今将弟妹，嬉戏牵羊车。忽书满窗纸，整整复斜斜。平生悲欢事，头绪乱如麻。苟禄无补报，几成来食嗟。喜君崇名节，青云似有涯。我梦江湖去，钓船刺芦花。江滨开园宅，畦蔗莳朵柤。梦惊如昨日，炊玉京困华。公来或藜羹，爱我不疵瑕。深念烦乡里，忍穷禁贷赊。夜谈帘幕冷，霜月动金蛇。即是桃李月，春虫语交加。我亦无酒饮，一室可盘蜗。要公共文字，朱墨勘舛差。非复少年日，声名取嫮姱。诸阮有二妙，能诗定自嘉。何时来煮饼，蟹眼试官茶。
宋-黄庭坚-《次韵章禹直开元寺观画壁兼简李德素》@丹青古藏壁，风雨饱侵食。拂尘开藻鉴，志士泪沾臆。灵山远飞来，不可以智测。龙神湛回向，拥卫立剑戟。依稀吴生手，旌旆略可识。鸿蒙插楼殿，毫发数动植。广林瞻二圣，有众拱万亿。飞行凑六合，揽取著一席。人人开生面，绝妙推心得。李侯天机深，指点目所及。三生石上梦，天乐鸣我侧。幽寻前日事，晦明忽复易。章生南溟鹏，笼槛锁六翮。能同寂寞游，浊酒聊放适。西风叶萧萧，蟋蟀依墙壁。家无万金产，四邻碪声急。藜羹傲鼎食，蓝缕亦山立。并船有歌姝，粉白眉黛黑。期公开颜笑，醉语杂翰墨。不须谈俗事，秖令人气塞。
宋-黄庭坚-《次韵章禹直魏道辅赠答之诗》@我老倦多故，心期马少游。愿为春眠蚕，吐丝自绸缪。翩翩魏公子，阅世无全牛。吹嘘鼓万物，领袖倾九流。昨来怀白璧，往撼西诸侯。中丞文武将，良非卫霍侔。誓开河源地，画作禹贡州。壮士捐躯死，鲸鲵尚吞舟。客心无一寸，草食随百忧。故人道旧语，末路非前筹。重来滕王阁，枫叶江上秋。章子饱径术，赋诗如曹刘。太学得虚名，权势殊未尤。祸机发无妄，对吏抵抢头。遇逢椎鼓赦，帝泽万邦休。章江三年拘，解装买莫愁。丽姬泣又悔，生故难豫谋。邂逅识面晚，困穷理相收。夜语倒樽酒，参旌偃风旒。两公但取醉，古今共高丘。
宋-黄庭坚-《次韵召之才将流民过悬帛岭均田》@独贤从是出荒城，下马携筇上石层。幽洞寻花疑阮肇，断崖长啸想孙登。欲超浮世挂冠绂，未决重云抚剑棱。经雨晓烟寒索寞，顺风樵叟震碐磳。山形春到添高秀，瀑溜冰消转沸腾。行有流移携襁褓，坐看憔悴拾薪蒸。素餐每愧斯民病，改作常为法吏绳。官小责轻须自慰，得逢佳处几人曾。
宋-黄庭坚-《次韵正仲三丈自衡山返命舍驿过外舅师厚赠答》@昏昏市井气，呫呫儿女语。禽喧声百种，春作事万绪。人间鸡黍期，天上德星聚。乖离略十年，发白齿龃龉。太史祷衡丘，佐王用貔虎。子云免大夫，草玄空自苦。人生只尔是，付与瓮头醑。
宋-黄庭坚-《次韵知命入青原山口》@坑路羊肠绕，稻田棋局方。林间塔余寸，风外竹斜行。吠客犬反走，惊人鸟坌忙。山形与祖印，岑绝两相当。
宋-黄庭坚-《次韵知命永和道中》@灵骨閟金鏁，梵宫超玉绳。道人住香火，独先开净行。呼船久无人，月沉河汉倾。虚舟不受怒，故在蓼汉横。
宋-黄庭坚-《次韵稚川》@平生万里兴，敛退著寸尺。向来类窃鈇，少日已争席。曩过招提饭，惬当易为适。食鲑如举士，名下无遗索。谈余天雨花，茶罢风生腋。谁言尘土中，有此坐上客。言前倾许可，胸次开堛塞。同是蠹鱼痴，还归理编册。长安千门雪，蟹黄熊有白。更约载酒行，无为守岑寂。
宋-黄庭坚-《次韵中玉水仙花二首》@借水开花自一奇，水沈为骨玉为肌。暗香已压酴醾倒，只比寒梅无好枝。
宋-黄庭坚-《次韵中玉水仙花二首》@淤泥解作白莲藕，粪坏能开黄玉花。可惜国香天不管，随缘流落小民家。
宋-黄庭坚-《次韵中玉早梅二首》@梅蘂争先公不嗔，知公家有似梅人。何时各得自由去，相逐扬州作好春。
宋-黄庭坚-《次韵中玉早梅二首》@折得寒香不露机，小窗斜日两三枝。罗帷翠幕深调护，已被游蜂圣得知。
宋-黄庭坚-《次韵仲车为元达置酒四韵》@射阳三万家，莫贵徐公门。谁能拜床前，况乃共酒尊。惟此酒中趣，难为醒者论。盗卧月皎皎，鸡鸣雨昏昏。
宋-黄庭坚-《次韵仲车因娄行父见寄之什》@前朝老诸生，大半正邱首。投荒万里归，烦公问健否。往时望江宰，今为夏津吏。他日可教之，玉音尚无弃。
宋-黄庭坚-《次韵周德夫经行不相见之诗》@春风倚樽俎，缘发少年时。酒胆大如斗，当时淮海知。醉眼概九州，何尝识忧悲。看云飞翰墨，秀句咏蛛丝。乐如同队鱼，游泳清水湄。波涛攸相失，岁月秣马驰。客事走京洛，乡贡趋礼闱。艰难思一臂，讲学抱群疑。邂逅无因得，君居天南陲。谁言井里，坐忽枉故人诗。清如秋露蝉，高柳噫衰迟。感叹各头白，民生竟自痴。过门不我见，宁复论前期。杯酒良难必，况望功名垂。吉守乡丈人，政成犬生氂。绿柳阴铃阁，红莲媚官池。开轩纳日月，高会无吏讥。琵琶二十四，明妆百骑随。为公置乐饮，才可慰路岐。矧公妙顾曲，调笑才不羁。幕中佳少年，多欲从汝嬉。人事喜乖牾，会莫把一卮。朝云高唐观，客枕劳梦思。主翁悲琴瑟，生憎见蛾眉。君亦晚坎坷，有句怨弃遗。夜光暗投人，所向蒙诋嗤。相思秋日黄，西岭含半规。老矣失少味，尚能诗酒为。忽解扁舟下，何年复来兹。寄声缓行李，激箭无由追。
宋-黄庭坚-《次韵周法曹游青原山寺》@市声故在耳，一原谢尘埃。乳窦响钟磬，翠峰丽昭回。俯看行磨蚁，车马度城隈。水犹曹溪味，山自思公开。浮图涌金碧，广厦构坏材。蝉蜕三百年，至今猿鸟哀。祖印平如水，有句非险崖。心花照十方，初不落梯阶。我行暝托宿，夜雨滴华榱。残僧四五辈，法筵叹尘埋。石头麟一角，道价直九垓。庐陵米贵贱，传与後人猜。晓跻上方上，秋塍乱萁荄。寒藤上老木，龙蛇委筋骸。鲁公大字石，笔势欲崩摧。德人曩来游，颇有嘉客陪。忆当拥旌旗，千骑相排豗。且复歌舞随，丝竹写烦哇。事如飞鸿去，名与南斗偕。松竹吟高丘，何时便能来。回首翠微合，于役王事催。猿鹤一日雅，重来尚徘徊。
宋-黄庭坚-《次韵子高即事》@诗礼不忘它日问，文章未觉古人疏。青云自致屠龙学，白首同归种树书。绿叶青阴啼鸟下，游丝飞絮落花余。无因常得杯中物，愿作鸱夷载属车。
宋-黄庭坚-《次韵子由绩溪病起被召寄王定国》@种萱盈九畹，苏子忧国病。炎蒸卧百战，山立有余劲。斯人廊庙器，不合从远屏。江湖摇归心，毛发侵老境。艰难喜归来，如晴月生岭。仍怀阻归舟，风水蛟鳄横。补衮谏官能，用儒吾道盛。上书诋平津，蠹藁初记省。至今民社计，非事颊舌竞。方来立本朝，献纳继晨暝。人材包新旧，王度济宽猛。必开曲突谋，满慰倾耳听。斯文吕与张，泉下亦苏醒。天聪四门辟，国势九鼎定。身得遭太平，分甘守闲冷。天津十年面，想见颀而整。何时及国门，休暇过煮茗。烧灯留夜语，鸿雁看对影。但恐张罗地，颇复多造请。维此礼部公，寒泉甃旧井。谪去久羸瓶，召还汲修绠。太任决斋宫，陛下天统庆。日月进亨衢，经纬寒耿耿。西走已和戎，南迁无哀郢。谁言两逐臣，朝辔天街并。王子窜炎洲，万死保躯命。还家颊故红，信亦抱渊静。税屋待车音，扫门亲帚柄。行当怀书传，载酒求是正。端如尝橄榄，苦过味方永。
宋-黄庭坚-《次韵子瞻春菜》@北方春蔬嚼冰雪，妍暖思采南山蕨。韭苗水饼姑置之，苦菜黄鸡羹糁滑。蓴丝色紫菰首白，蒌蒿芽甜蔊头辣。生葅入汤翻手成，芼以姜橙夸缕抹。惊雷菌子出万钉，白鹅截掌鳖解甲。琅玕森深未飘箨，软炊香秔煨短茁。万钱自是宰相事，一饭且从吾党说。公如端为苦笋归，明日青衫诚可脱。
宋-黄庭坚-《次韵子瞻和王子立风雨败书屋有感》@妇翁不可挝，王郎非娇客。十年为从学，苦淡共陻厄。燕雀嗤鸿渐，犬羊睨麟获。遇逢泾渭分，昨梦春冰释。平生五车书，才吐二三策。已作谤薰天，金朱果何益。君穷一窗下，风雨更削迹。诗工知学进，词苦见意迫。俗情傲秦赘，妇舍不暖席。南冶从东家，不闻被嘲剧。师儒并世难。日月过箭疾。公今未有田，把笔耕六籍。
宋-黄庭坚-《次韵子瞻和子由观韩干马因论伯画天马》@于阗花骢龙八尺，看云不受络头丝。西河骢作蒲萄锦，双瞳夹镜耳卓锥。长楸落日试天步，知有四极无由驰。电行山立气深稳，可耐珠鞯白玉羁。李侯一顾叹绝足，领略古法生新奇。一日真龙入图画，在坰群雄望风雌。曹霸弟子沙苑丞，喜作肥马人笑之。李侯论干独不尔，妙画骨相遗毛皮。翰林评书乃如此，贱肥贵瘦渠未知。况我平生赏神骏，僧中云是道林师。
宋-黄庭坚-《次韵子瞻书黄庭经尾付蹇道士》@琅函绛简蕊珠篇，寸田尺宅可蕲仙。高真接手玉宸前，女丁来谒粲六妍。金龠闭欲形完坚，万物荡尽正秋天。使形如是何尘缘，苏李笔墨妙自然。万灵拱手书已传，传非其人恐飞骞。当付骊龙藏九渊，蹇侯奉告请周旋，纬萧探手我不眠。
宋-黄庭坚-《次韵子瞻送顾子敦河北都运二首》@儒者给事中，顾公甚魁伟。经明往行河，商略颇应史。劳人又费乏，国计安能已。成功渠有命，得人斯可喜。似闻阻饥余，恶少惊邑里。启钥探珠金，夺怀取姝美。部中十盗发，一二书奏纸。西连魏三河，东尽齐四履。此岂小事哉，何但行治水。使民皆农桑，乃是真儒耳。
宋-黄庭坚-《次韵子瞻送顾子敦河北都运二首》@今代顾虎头，骨相自雄伟。不令长天宫，亦合丞御史。能贫安四壁，无愠可三已。昨来立清班，国士相顾喜。何因将使节，风日按千里。汲黯不居中，似非朝廷美。太任录万事，御坐留谏纸。发政恐伤民，天步薄冰履。苍生忧其鱼，南亩多被水。公行图安集，信目勿信耳。
宋-黄庭坚-《次韵子瞻送李廌》@骥子堕地追风日，未试千里谁能识。习之实录葬皇祖，斯文如女有正色。今年持橐佐春官，遂失此人难塞责。虽然一哄有奇偶，博悬于投不在德。君看巨浸朝百川，此岂有意潢潦前。愿为雾豹怀文隐，莫爱风蝉蜕骨仙。
宋-黄庭坚-《次韵子瞻送穆父二绝》@渺然今日望人材，每见紫芝眉宇开。又触惠文江海去，悚帆谁与挽令回。
宋-黄庭坚-《次韵子瞻送穆父二绝》@谪官犹得住蓬莱，抱牍人稀书卷开。张敞怃眉应急召，董宣强项莫低回。
宋-黄庭坚-《次韵子瞻题郭熙画秋山》@黄州逐客未赐环，江南江北饱看山。玉堂卧对郭熙画，发兴已在青林间。郭熙官画但荒远，短纸曲折开秋晚。江村烟外雨脚明，归雁行边余叠巘。坐思黄柑洞庭霜，恨身不如雁随阳。熙今头白有眼力，尚能弄笔映窗光。画取江南好风日，慰此将老镜中发。但熙肯画宽作程，十日五日一水石。
宋-黄庭坚-《次韵子瞻题无咎所得与可竹二首粥字韵戏嘲无》@十字供笼饼，一水试茗粥。忽忆故人来，壁间风动竹。舍前粲戎葵，舍後荒苜蓿。此郎如竹瘦，十饭九不肉。
宋-黄庭坚-《次韵子瞻题无咎所得与可竹二首粥字韵戏嘲无》@地下文夫子，风流绝此人。能和晚烟色，幻出岁寒身。马鬣松成拱，鹅溪墨尚新。应怀斲泥手，去作主林神。
宋-黄庭坚-《次韵子瞻武昌西山》@漫郎江南酒隐处，古木参天应手栽。石坳为尊酌花鸟，自许作鼎调盐梅。平生四海苏太史，酒浇不下胸崔嵬。黄州副使坐闲散，谏疏无路通银台。鹦鹉洲前弄明月，江妃起舞袜生埃。次山醉魂招彷佛，步入寒溪金碧堆。洗湔尘痕饮嘉客，笑倚武昌江作罍。谁知文章照今古，野老争席渔争隈。邓公勒铭留刻画，刳剔银钩洗绿苔。琢磨十年烟两晦，摸索一读心眼开。谪去长沙忧鵩入，归来杞国痛天摧。玉堂却对邓公直，北门换仗听风雷。山川悠远莫浪许，富贵峥嵘今鼎来。万壑松声如在耳，意不及此文生哀。
宋-黄庭坚-《次韵子瞻以红带寄王宣义》@参军但有四立壁，初无临江千木奴。白头不是折腰具，桐帽棕鞵称老夫。沧江鸥鹭野心性，阴壑虎豹雄牙须。鷫鷞作裘初服在，猩血染带邻翁无。昨来杜鹃劝归去，更待把酒听提壶。当今人材不乏使，天上二老须人扶。儿无饱饭尚勤书，妇无复褌且著襦。社瓮可漉溪可渔，更问黄鸡肥与癯。林间醉著人伐木，犹梦官下闻追呼。万钉围腰莫爱渠，富贵安能润黄垆。
宋-黄庭坚-《次韵子瞻与舒尧文祷雪雾猪泉唱和》@老农年饥望人腹，想见四溟森雨足。林回投璧负婴儿，岂闻烹儿翁不哭。未论万户无炊烟，蛛丝蜗涎经杼轴。使君闵雪无肉味，煮饼青蒿下盐菽。岂云剪爪宜侵肌，霜不杀草仍故绿。幽灵奰贔西山雾，牲肥酒香神未渎。得微往从董父餐，宁当罪系葛陂渊。卜择祠官齐博士，暴露致告苍崖颠。请天行泽不汲汲，尔亦枯鱼过河泣。生鹅斩颈血未乾，风马云车坐相及。百里旌旗洒玉花，使君义动龙蛇蛰。老农欢喜有春事，呼儿饭牛理蓑笠。博士勿叹从公疲，明年麦饭滑流匙。
宋-黄庭坚-《次韵子瞻赠王定国》@远志作小草，蛙衣生陵屯。但为居移气，其实何足言。名下难为人，丑好随手翻。百年炊未熟，一垤蚁追奔。夏日蓬山永，戎葵茂墙藩。王子吐佳句，如茧丝出盆。风姿极洒落，云气画罍樽。属有补衮章，自当宠频烦。鄙夫无他能，上车问寒温。惟思穷山去，抱犊长儿孙。
宋-黄庭坚-《次韵子瞻子由题憩寂图二首》@松寒风雨石骨瘦，法窟寂寥僧定时。李侯有句不肯吐，淡墨写出无声诗。
宋-黄庭坚-《次韵子瞻子由题憩寂图二首》@龙眠不似虎头痴，笔妙天机可并时。苏仙漱墨作苍石，应解种花开此诗。
宋-黄庭坚-《次韵子真会灵源庙池亭》@系马著堤柳，置酒临魏城。人贤心故乐，地旷眼为明。十年风烟散，邂逅集此亭。悲欢更世故，谈话及平生。折腰督邮前，勉强不见情。世味曾淡薄，心源留粹精。晴云有高意，阔水无湍声。谁言王安丰，定识阮东平。
宋-黄庭坚-《从斌老乞苦筍》@南园苦箸味胜肉，箨龙称冤莫采录。烦君更致苍玉束，明日风雨皆成竹。
宋-黄庭坚-《从陈季张求竹竿引水入厨》@井边分水过寒厅，斩竹南溪仗友生。来酿百壶春酒味，怒流三峡夜泉声。能令官舍庖厨洁，未减君家风月清。挥斧直须轻放手，却愁食实凤凰惊。
宋-黄庭坚-《从舅氏李公择将抵京辅以归江南初自淮之西犹》@归心摇摇若秋带，哀操切切如蝉吟。百年双鬓欲俱白，千里一书真万金。
宋-黄庭坚-《从丘十四借韩文二首》@吏部文章万世，吾求善本编窥。散帙云窗棐几，同安得见丘迟。
宋-黄庭坚-《从丘十四借韩文二首》@中有先君手泽，丹铅点勘书诗。莫惜借行千里，他日还君一鸱。
宋-黄庭坚-《从人求花》@舍南舍北勃姑啼，体中不佳阴雨垂。欲向黄梅问消息，背阴合有两三枝。
宋-黄庭坚-《从时中乞薄团》@织蒲投我最宜寒，正欲阴风雪作团。方竹火炉趺坐稳，何如矍铄跨征鞍。
宋-黄庭坚-《从时中乞蒲团》@扑屋阴风雪作团，织蒲投我最宜寒。君当自致青云上，快取金狨覆马鞍。
宋-黄庭坚-《从王都尉觅千叶梅云已落尽戏作嘲吹笛侍儿》@若为可耐昭华得，脱帽看发已微霜。催尽落梅春已半，更吹三弄乞风光。
宋-黄庭坚-《从张仲谋乞蜡梅》@闻君寺後野梅发，香蜜染成宫样黄。不拟折来遮老眼，欲知春色到池塘。
宋-黄庭坚-《催公静碾茶》@雪里过门多恶客，春阴只恼有情人。睡魔正仰茶料理，急遣溪童碾玉尘。
宋-黄庭坚-《粹老家隔帘听琵琶》@马卿劝客且无喧，请以侍儿临酒樽。妆罢黄昏帘隔面，曲终清夜月当轩。弦弦不乱拨来往，字字如闻人语言。千古胡沙埋妙手，岂如桃李在中园。
宋-黄庭坚-《翠岩玑禅师真赞》@一步一弥勒，一句一释迦。逢人虽不杀，袖里有青蛇。是翠岩则二，非翠岩则别。弥勒下生时，亦作如是说。
宋-黄庭坚-《答德甫弟》@鸟啼花发独愁思，怜子三章怨慕诗。鸿雁双飞弹射下，脊令同病急难时。功名所在犹争死，意气相须尚不移。何况极天无以报，林回投璧负婴儿。
宋-黄庭坚-《答何君表感古冢》@墨头万虫地上行，大钧钜冶之化生。反复生没如车轸，直与岁月为将迎。至人独解诸物撄，链神含嚼太和精。不取造化相经营，三天八景遂飞升。何郎少年毛骨清，天机纯粹气坦平。子有青简当刊名，应知链修未易成。一世危脆无坚凝，外慕掩袭真气零。朝花薄莫不能荣，琳官金书有丹经。胡不还魂游黄庭，何为临冢惋枯形，使予丹元童子惊。
宋-黄庭坚-《答和孔常父见寄》@孔氏文章冠古今，君家兄弟况南金。为官落魄人谁问，从骑雍容独见寻。旅馆别时无宿酒，邮筒开处得新吟。黄山依旧寒相对，岂有愁思附七林。
宋-黄庭坚-《答黄冕仲索煎双井并简扬休》@江夏无双乃吾宗，同舍颇似王安丰。能浇茗椀湔祓我，风袂欲挹浮丘翁。吾宗落笔赏幽事，秋月下照澄江空。家山鹰爪是小草，敢与好赐云龙同。不嫌水厄幸来辱，寒泉汤鼎听松风，夜堂朱墨小灯笼。惜无纤纤来捧椀，惟倚新诗可传本。
宋-黄庭坚-《答李康文》@才甫经年断来往，逢君车马慰秋思。幽兰被迳闻风早，薄雾乘空见月迟。每接雍容端自喜，交无早晚在相知。深慙借问谈经地，敢屈康成入绛帏。
宋-黄庭坚-《答李任道谢分豆粥》@豆粥能驱晚瘴寒，与公同味更同餐。安知天上养贤鼎，且作山中煮菜看。
宋-黄庭坚-《答龙门潘秀才见寄》@男儿四十未全老，便入林泉真自豪。明月清风非俗物，轻裘肥马谢儿曹。山中是处有黄菊，洛下谁家无白醪。相得秋来常日醉，伊川清浅石楼高。
宋-黄庭坚-《答明略并寄无咎》@可以忘忧惟有酒，清圣浊贤皆可口。前日过君饮不多，明日解酲无五斗。古木清阴丹井栏，夜来凉月屋头还。论文拨置形骸外，得意相忘樽俎间。冰壶不可与夏虫飨，秋月不可与俗士赏。已得樽前两友生，更思一士济阳城。虽无四至九卿之规画，犹有千秋万岁之真荣。空名未食太仓米，今作斑衣老莱子。卿家嗣宗望尔来，不独我闻足音喜。西风索寞叶初乾，长铗归来亦罢弹。穷巷蓬蒿深一尺，朱门廉陛高难攀。吾侪相逢置是事，百世之下仰高山。
宋-黄庭坚-《答檀君送含笑花颂》@檀郎惠我花含笑，借问凝情笑阿谁。一世茫茫走声利，阎公捉定始应知。
宋-黄庭坚-《答王道济寺丞观许道宁山水图》@往逢醉许在长安，蛮溪大砚磨松烟。忽呼绢素翻砚水，久不下笔或经年。异时踏门闯白首，巾冠攲斜更索酒。举杯意气欲翻盆，倒卧虚樽将八九。醉拈枯笔墨淋浪，势若山崩不停手。数尺江山万里遥，满堂风物冷萧萧。山僧归寺童子後，渔伯欲渡行人招。先君笑指溪上宅，鸬鹚白鹭如相识。许生再拜谢不能，原是天机非笔力。自言年少眼明时，手挥八幅锦江丝。赠行卷送张京兆，心知李成是我师。张公身逐铭旌去，流落不知今主谁。大梁画肆阅水墨我君盘曹忘揖客。蛛丝煤尾意昏昏，几年风动人家壁。雨雪涔涔满寺庭，四图冷落让丹青。笑酬肆翁十万钱，卷付骑奴市尽倾。王丞来观皆失席，指点如见初画日。四时风物入句图，信知君家有摩诘。我持此图二十年，眼前绿发皆华颠。许生缩手入黄泉，众史弄笔摩青天。君家枯松出老翟，风烟枯枝倚崩石。蠹穿风物皆爱惜，不诬方将有人识。
宋-黄庭坚-《答王道济寺丞观许道甯山水图》@往逢醉许在长安，蛮溪大砚磨松烟。忽呼绢素翻砚水，久不下笔或经年。一日踏门撼门钮，巾帽欹斜犹索酒。举杯意气欲翻盆，倒卧虚樽将八九。醉拈枯笔尝墨色，势若山崩不停手。数尺江山万里遥，满堂风物冷萧萧。山僧归寺童子後，渔伯欲渡行人招。先君笑指溪上宅，鸬鹚白鹭如相识。许生再拜谢不能，乃是天机非笔力。自陈精力初未衰，八幅生绢作四时。蚤师李成最得意，什袭自藏人已知。贵人取去弃墙角，流落几姓知今谁。大梁画肆阅水墨，四图宛然当物色。自言早过许史门，常卖一声偶然得。雨雪涔涔满寺庭，四图泠落让丹青。往来睥睨谁比数，十万酬之观者惊。客还次第阅春夏，坐见岁序寒峥嵘。王丞来观叹唧唧，亦如我昔初见日。新诗雌黄多得实，信知君家有摩诘。我持此图二十年，眼见绿发皆华颠。许生缩手入黄泉，众史弄笔摩青天。君家枯松出老翟，颇似破屏有骨骼。一时所弃愿爱惜，不诬方将有人识。
宋-黄庭坚-《答王晦之见寄》@临西风，动商歌。故人别来少书信，为问故人今若何。白云蒙蒙迷少室，明月耿耿照秋河。可怜此月几回缺，空城每见伤离别。邸筒朝解得君诗，读罢凉飈夺炎热。嗟乎晦之遣词，长於猛健，故意淡而孤绝。有如怒流云山三峡泉，乱下龙山千里雪。大宛天马嘶青刍，神俊照人绝世无。自言欲解羇衔去，不能帖耳驾盐车。朝登商山采三秀，暮上缑岭追双凫。纷纷黄口争粟粒，君用此策固未疏。但恐高才必为一世用，虽有潺湲不得钓，空旷不得锄。西风酌酒遥劝君，好去齐飞鸾凤群。穷山远水乃是我辈事，荷锄把钓听子入青云。
宋-黄庭坚-《答许觉之惠桂花椰子茶盂二首》@万事相寻荣与衰，故人别来鬓成丝。欲知岁晚在何许，唯说山中有桂枝。
宋-黄庭坚-《答许觉之惠桂花椰子茶盂二首》@硕果不食寒林梢，剖而器之如悬匏。故人相见各贫病，且可烹茶当酒肴。
宋-黄庭坚-《答阎求仁》@暮天携手步河梁，把酒淹留斜日光。生当有别各异方，古人嗟此乐难当。大梁嬉游少年场，春风花枝啭鹂黄。节物谢徂岁渠央，来自江南登君堂。秋气欲动闻寒螿，会几何日今别长。与子观化言两忘，浩歌放船入莽苍。绿藻刺眼红蕖香，湖月夜飞衣袂凉。相从宴坐歌胡床，赠言锦绣邀报章。君心温良志则刚，不能牛下学歌商。欲谢世纷自翱翔，果行此策无乃良。昔人所学浩渺茫，海涵地负无抵当。弃捐其人及粃糠，帝王之功一豪芒。既趋世故自遐遑，何异臧谷俱亡羊。以生随之中道伤，止吾已知终必亡。我亦闻之未能行，慨今无策可伏藏。身藏衣食叶南阳，脱身自当及康强。不待齿疏发苍浪，优游濠上如惠庄，论交莫逆与子相。
宋-黄庭坚-《答杨明叔送米颂》@买竹为我打篱，更送米来作饭。用此回光反照，佛事一时成办。不须天下求佛，问取弄臭脚汉。
宋-黄庭坚-《答雍熙光老颂》@独弄参军无鼓笛，右军池里泛渔舟。岂知剑外雍熙老，收得黄巢折剑头。
宋-黄庭坚-《答永新宗令寄石耳》@饥欲食首山薇，渴欲饮颍川水。嘉禾令尹清如冰，寄我南山石上耳。筠笼动浮烟雨姿，瀹汤磨沙光陆离。竹萌粉饵相发挥，芥姜作辛和味宜。公庭退食饱下筋，杞菊避席遗萍虀。雁门天花不复忆，况乃桑鹅与楮鸡。小人藜羹亦易足，嘉蔬遣饷荷眷私。吾闻石耳之生常在苍崖之绝壁，苔衣石腴风日炙。扪萝挽葛采万仞，仄足委骨豺虎宅。佩刀买犊剑买牛，作民父母今得职。闵仲叔不以口腹累安邑，我其敢用鲑菜烦嘉禾。愿公不复甘此鼎，免使射利登嵯峨。
宋-黄庭坚-《答余洪范》@倒海弄明月，伐山茹芝英。婆娑一世间，浩荡怀友生。佳人貂襜褕，眉宇秋江晴。胸怀府万物，器识谢群英。赠我白雪弦，此意少人明。别怀数弦望，相思何时平。犹忆把樽酒，夜谈尽传更。
宋-黄庭坚-《答余洪范二首》@道在东西祖，诗如大小山。一家同雪月，万事废机关。天上麒麟阁，山中虎豹闲。何时得丘壑，明镜失朱颜。
宋-黄庭坚-《答余洪范二首》@悬磬斋厨数米炊，贫中气味更相思。可无昨日黄花酒，又是春风柳絮时。
宋-黄庭坚-《答周德夫见寄》@自我官东南，久无西北书。周郎纵横才，欬唾落明珠。寄声相劳苦，敦厚不忘初。穷山江莽苍，胸次赤宽舒。念君怀白璧，故作短褐趋。秋官方按剑，不与计吏俱。惊嗟相见晚，天子识严徐。想当搜逸民，耕钓起海隅。鹤翎需啄饮，龟尾且泥涂。功名好采来，五白成一呼。小人邱壑心，日月半谢除。何时真得归，猿鸟为先驱。投身婴世故，葛蔓恐难图。相思欲写寄，滴尽玉蟾蜍。
宋-黄庭坚-《大风》@霜重天高日色微，颠狂红叶上阶飞。北风不惜江南客，更入破窗吹客衣。
宋-黄庭坚-《大雷口阻风》@号橹下沧江，避风大雷口。天与水馍糊，不复知地厚。谁家上江船，狂追雪山走。孤村无十室，旅饭困三韭。黄芦麋鹿场，此地广千肘。得禽多文章，肯顾鱼贯柳。莽苍天物悲，雕弓故在手。鹿鸣犹念群，雉媒竟卖友。商人万斛船，挂席上牛斗。横笛倚柁楼，波深苍龙吼。失水不能神，伐葭作城守。欲寄大雷书，往问长干妇。何当楫迎汝，秦淮绿如酒。
宋-黄庭坚-《大暑水阁听晋卿家昭华吹笛》@蕲竹能吟水底龙，玉人应在月明中。何时为洗秋空热，散作霜天落叶风。
宋-黄庭坚-《大通禅师真赞》@前波法涌，後波大通。大通法涌，彻底澄空。圆照愿海，千沤一实。圆通法流，滔天沃日。三世一念，十方见前。铜崖铁壁，不可攀缘。见即弹指，蹉过万千。大则偏圆异位，通则真假同源。观者著眼，是传非传。
宋-黄庭坚-《大沩喆禅师真赞》@即邪是正，即药是病。乞水指井，乞饭与甑。杀人如麻，出邪命定。而得正命，尸罗清净。而八万四千清净，是谓毗卢遮那正法眼藏。以平等印封之，以僧伽梨蒙之。无心者来，弹指门开。圣凡不尽，金锁生苔。丹青回互，南北呈露。影落千江，谁知月处。
宋-黄庭坚-《大秀宫》@玉笥山前大白峰，望仙桥下水溶溶。前溪流水後溪月，五步白云三步松。半夜佩环朝上阙，插天楼阁度疏钟。梦余彷佛钧天奏，如在蓬莱第几重。
宋-黄庭坚-《代二螫解嘲》@仙儒昔日卷龟壳，蛤蜊自可洗愁颜。不比二螫风味好，那堪把酒对西山。
宋-黄庭坚-《代书》@阿熊去我时，秋暑削甘瓜。离别日月除，莲房倒箭靫。得书报平安，肥字如栖鸦。汝才跃炉金，自必为镆鋣。穷年抱新书，挽条咀春葩。弄笔不能休，屈宋欲作衙。屈指推日星，许身上云霞。安知九天关，虎豹守夜叉。祝田操豚蹄，持狭所欲奢。文章六经来，汗漫十牛车。譬如观沧海，细大极龙虾。古人以圣学，未肯废百家。旧山木十围，斋堂绿阴遮。红稻香盂饭，黄鸡厌食鲑。摩挲垂腴腹，颇复读书耶。念汝齿壮矣，无妇助烹茶。父兄亦怜汝，须儿牧犬豭。且伐千章木，赠行当马檛。赢粮果後时，定随八月槎。觉民在林中，丁丁闻兔罝。奉身甚和友，干父办咄嗟。台源吟松籁，先生岸巾纱。留客醉风月，盘箸供柔嘉。仍工朱丝弦，洗心拂奇邪。孤臣发楚调，倾国怨胡笳。把笔学周鼓，字形锥画沙。诗书乃宿好，不为蓬生麻。元明祖师禅，妙手发琵琶。已无富贵心，鼓吹一池蛙。天民服农圃，颇复秋敛賒。下田督未耘，入岭按新畲。悉力输王赋，至今困生涯。知命叔山徒，炉香严佛花。惟思苾刍园，脱冠著袈裟。起家望两季，佩金蹋朝鞾。嘉鱼在南国，宗庙荐鱨鲨。我为万夫长，朝论不齿牙。剌头簿领中，蚤虱废搔爬。世累已缠缚，官箴易疵瑕。何时烟雨里，驱羊入金华。遣奴迫王事，不暇学惊蛇。
宋-黄庭坚-《代书寄翠岩新禅师》@山谷青石牛，自负万钧重。八风吹得行，处处是日用。又将十六口，去作宜州梦。苦忆新老人，是我法梁栋。信手斫方圆，规矩一一中。遥思灵源叟，分坐法席共。聊持楚狂句，往作天女供。岭上早梅春，参军慙独弄。
宋-黄庭坚-《到官归志浩然二绝句》@雨洗风吹桃李净，松声聒尽鸟惊春。满船明月从此去，本是江湖寂寞人。
宋-黄庭坚-《到官归志浩然二绝句》@鸟乌未觉常先晓，笋蕨登盘始见春。敛手还他能者作，从来刀笔不如人。
宋-黄庭坚-《到桂州》@桂岭环城如雁荡，平地苍玉忽嶒峨。李成不在郭熙死，奈此百嶂千峰何。
宋-黄庭坚-《悼往》@西风悲兮败叶索索，照陈根兮秋日将落。彷佛兮梦与神遇，顾瞻九泉兮岂其可作。俄有悲乎之羽虫兮，自伤时去物改，拥旧柯而孤吟。四郊莽苍声断裂兮，久而不胜其叹音。平生之梗概兮欲萧萧而去眼，将绝之言语兮忽历历而经心。谓逝者有知兮，何喜而弃此去也。谓逝无知兮，谁职为此梦也。凭须臾之不再得兮，哀此言之不予听。回廊窈窕月皓白兮，无复曩时之履声。◇◇平生之余制兮，芗泽其犹未沫。虽飘飘其日败兮，吾不忍改其此佩。愁薨薨其中予兮，如醳酒之不化。欻别离之几时兮，谁与此夏日冬夜。自我先兮一无穷，在我後兮亦一无穷。六七十便了一生兮，何异木末之有狂风。待外物而造适兮，固不若放之自得之场。彼庄生之一缶兮，亦何异荀氏之神伤。吾固知藏於天者至精，交於物者甚粗。饮泣为昏瞳之媒，幽忧为白发之母。忧来泣下不可安排兮，如孟津之捧土。彼寒暑之寖化兮，天地尚不能以朝莫。目茕茕而不寐兮，夜亹亹而过中。虽来者犹不可待兮，恐不及当时之从容。
宋-黄庭坚-《道中寄公寿》@坡陀羸马暮云昏，苦忆兔园高帝孙。子舍芝兰皆可佩，後房桃李总能言。秋千门巷火新改，桑柘田园春向分。病酒相如在行役，梁王谁与共清樽。
宋-黄庭坚-《道中寄景珍兼简庚元镇》@传语濠州贤刺史，隔年诗债几时还。因循樽俎疏相见，弃掷光阴只等闲。心在青云故人处，身行红雨乱花间。遥知别後多狂醉，恼杀江南庚子山。
宋-黄庭坚-《德孺五丈和之字诗韵难而愈工辄复和成可发一》@且然聊尔耳，得也自知之。独笑真成梦，狂歌或似诗。照滩禽郭索，烧野得伊尼。早晚来同醉，僧窗卧虎皮。
宋-黄庭坚-《登快阁》@痴儿了却公家事，快阁东西倚晚晴。落木千山天远大，澄江一道月分明。朱弦已为佳人绝，青眼聊因美酒横。万里归船弄长笛，此心吾与白鸥盟。
宋-黄庭坚-《登南禅寺怀裴仲谋》@茅亭风入葛衣轻，坐见山河表里清。归燕略无三月事，残蝉犹占一枝鸣。天高秋树叶公邑，日暮碧云樊相城。别後寄诗能慰我，似逃空谷听人声。
宋-黄庭坚-《雕陂》@雕陂之水清且泚，屈为印文三百里。呼船载过七十余，褰裳乱流初不记。竹舆岖垭山径凉，仆姑呼妇声相倚。篁中犹道泥滑滑，仆夫惨惨耕夫喜。穷山为吏如漫郎，安能为人作嚆矢。老僧迎谒喜我来。吾以王事笃行李。知民虚实应县官，我宁信目不信耳。僧言生长八十余，县令未曾身到此。
宋-黄庭坚-《吊死心禅师偈》@海风吹落楞伽山，四海禅徒著眼看。一把柳丝收不得，和烟搭在玉栏干。
宋-黄庭坚-《丁巳宿宝石寺》@钟磬秋山静，炉香沉水寒。晴风荡蒙雨，云物尚盘桓。沦茗赤铜椀，笕泉苍烟竿。红榴罅玉房，幺橘委金丸。枕簟已思燠，饭羹可加餐。观己自得力，谈玄舌本乾。理窟乃块然，世故浪万端。牛刀经肯綮，古人贵守官。摩挲发硎手，考此一丘盘。
宋-黄庭坚-《定交诗二首效鲍明远体呈晁无咎》@建酉金为政，摇落草木衰。除瓜陇亩净，邵平无米炊。满家色藜藿，诗书不賙饥。平生晁公子，正用此时来。定交无一物，秋月以为期。执持荆山璧，要我雕琢之。破斧不能柯，况乃玉无疵。危冠论百揆，备乐奏四时。成功彼有命，用舍君自知。收身渺江湖，岁晚白鸟嬉。开径蒲苇中，倚锄望君归。闭塞乃非道，不才当尔为。
宋-黄庭坚-《定交诗二首效鲍明远体呈晁无咎》@建鼓求亡子，原非入耳歌。除去绿绮尘，水深山峨峨。满堂悦秦声，君独用此何。平分感秋节，空阔湛金波。定夜百虫息，高论听悬河。执揽北斗柄，斟酌四时和。破屋仰见星，得子喜且多。危柱无安弦，野水自盈科。成道在礼乐，成山在丘阿。收此桑榆景，相从寄琢磨。开怀溟海阔，百怪出蛟鼍。闭藏愿自爱，惊人取谴诃。
宋-黄庭坚-《东禅长老梦偈》@伐木丁丁斧下鸣，隔溪便应谷中声。不因蘋末微风起，漂影溪光本自明。
宋-黄庭坚-《东观读未见书》@汉规群玉府，东观近宸居。诏许无双士，来观未见书。皇文开万卷，家学陋三馀。竹帛森延阁，星辰绕直庐。诸生起孤贱，天子自吹嘘。愿以多闻力，论思补帝裾。
宋-黄庭坚-《东林寺二首》@白莲种山净无尘，千古风流社里人。禅律定知谁束缚，过溪沽酒见天真。
宋-黄庭坚-《东林寺二首》@胜地东林十八公，庐山千古一清风。渊明岂是难拘束，正与白莲出处同。
宋-黄庭坚-《东坡画竹赞》@孤生危苦，播荡风雨。岁不我与，誓将寻斧。刳心达节，万籁中发。黄锺同律，伟哉造物。
宋-黄庭坚-《东坡先生真赞三首》@子瞻堂堂，出於峨眉，司马班扬。金马石渠，阅士如墙。上前论事，释之冯唐。言语以为阶，而投诸云梦之黄。东坡之酒，赤壁之笛，嬉笑怒骂，皆成文章。解羁而归，紫微玉堂。子瞻之德，未变於初尔，而名之曰元佑之党，放之珠厓儋耳。方其金马石渠，不自知其东坡赤壁也。及其东坡赤壁，不自意其紫微玉堂也。及其紫微玉堂，不自知其珠厓儋耳也。九州四海，知有东坡。东坡归矣，民笑且歌。一日不朝，其间容戈。至其一丘一壑，则无如此道人何。
宋-黄庭坚-《东坡先生真赞三首》@岌岌堂堂，如山如河。其爱之也，引之上西掖銮坡。是亦一东坡，非亦一东坡。槁项黄馘，触时干戈。其恶之也，投之於鲲鲸之波。是亦一东坡，非亦一东坡。计东坡之在天下，如太仓之一稊米。至於临大节而不可夺，则与天地相终始。
宋-黄庭坚-《东坡先生真赞三首》@眉目云开月静，文章豹蔚虎炳。逢世爱憎怡怡，五朝公忠炯炯。
宋-黄庭坚-《都下喜见八叔父》@一别七冬夏，几书通置邮。冥鸿难借问，江鲤多沈浮。心因梦想去，迹为山川留。叔趋丹凤阙，身向卧龙洲。邂逅入关马，同时解辔秋。别後事万端，向来身百忧。咨嗟旧田园，恸哭新松楸。稍询耆旧间，太半归山丘。小儿携妇子，襁褓皆裹头。青灯照逆旅，呼酒濯乱愁。破啼为笑语，霜夜尽更筹。岁寒叔旧节，况又高春秋。老松心更概，绿竹气和柔。言如不出口，体若不胜裘。德音润九里，政事无全牛。诗成戏笔墨，清甚韦苏州。篆籀有志气，当於古人求。自悲闻道晚，涉世如虚舟。虽无触物意，傥亦遭骂咻。稍窥性命学，未穷言行尤。息心待自信，渺如大河流。堤防小不密，一决败数州。安得心服礼，不见为疮疣。荆鸡变化材，鹄卵滞阴幽。愿因啄抱力，浩荡碧云游。
宋-黄庭坚-《读曹公传》@南征北伐报功频，刘氏亲为魏国宾。毕竟以丕成霸业，岂能于汉作纯臣。两都秋色皆乔木，二祖恩波在细民。驾驭英雄虽有术，力扶宗社可无人。
宋-黄庭坚-《读方言》@八月梨枣红，绕墙风自落。江南风雨余，未觉衣衾薄。壁虫忧寒来，催妇织衣著。荒畦杞菊花，犹用充羹臛。连日无酒饮，令人风味恶。颇似扬子云，家贫官落魄。忽闻輶轩书，涩读劳辅齶。虚堂漏刻间，九土可领略。愿多载酒人，喜我识字博。设心更自笑，欲过屠门嚼。往时抱经纶，待价一丘壑。卜师非熊罴，梦相解靡索。所欲吾未奢，傥使耕可获。今年美牟麦，厨馔丰饼飥。摩挲腹中书，安知非糟粕。
宋-黄庭坚-《读晋史》@天下放玄虚，谁知与道俱。唯余范武子，乃是晋诸儒。
宋-黄庭坚-《读书呈几复二首》@身入群经作蠹鱼，断编残简伴闲居。不随当世师章句，颇识扬雄善读书。
宋-黄庭坚-《读书呈几复二首》@得君真似指南车，杖策方图问燕居。吾欲忘言观道妙，六经俱是不完书。
宋-黄庭坚-《髑髅颂》@黄沙枯髑髅，本是桃李面。如今不忍看，当时恨不见。业风相鼓击，美目巧笑倩。无脚又无眼，著便成一片。
宋-黄庭坚-《杜似吟院二首》@日长吟院无公事，燕入花开必有诗。莫道南风吹雁去，春来亦有北风时。
宋-黄庭坚-《杜似吟院二首》@吟院虚明如画舫，想成槛外是长江。杜郎忽作扬州梦，雨带风沙打夜窗。
宋-黄庭坚-《渡河》@客行岁晚非远游，河水无情日夜流。去年排堤注东郡，诏使夺河还此州。忆昔冬行河梁上，飞雪千里曾冰壮。人言河源冻彻天，冰底犹闻沸惊浪。
宋-黄庭坚-《渡江》@行渡江兮吾无舟，荡荡东注兮褰裳不可以游。渔横舟兮不即渡，敻万里以在前兮无家反顾。云翳翳兮雨凄凄，不济此兮谁与归。行渡江兮我无楫，释吾马兮不可以涉。嗟行路之难兮，援琴以身忘。手不得於吾心兮，声久抑而不张。天涔涔兮又暮雨，不济此兮吾归何处。
宋-黄庭坚-《短韵奉乞腊梅》@卧云庄上残花笑，香似早梅开不迟。浅色春衫弄风日，遣来当为作新诗。
宋-黄庭坚-《对酒次韵寄怀元翁》@花光渐寒食，木燧催国火。沽酒鸟劝人，怀贤吾忘我。事往堕甑休，心知求田可。可人不在眼，樽俎思促坐。有生常倥偬，无暇天所课。不解闻健饮，俄成一蓬颗。泥钧埏万物，寒暑勤五佐。岂其怀爱憎，私仗我穷饿。醉招魂不来，浪下巫阳些。梦成少年嬉，走马章台左。
宋-黄庭坚-《对酒歌答谢公静》@我为北海饮，君作东武吟。看君平生用意处，萧洒定自知人心。南阳城边雪三日，愁阴不能分皂白。摧轮踠蹄泥数尺，城门昼开眠贾客。移人僵尸在旦夕，谁能忍饥待食麦。身忧天下自人，寒士何者愁填臆。民生正自不愿材，可乘以车可鞭策。君不见海南水沈紫栴檀，碎身百链金博山。岂如不蒙斧斤赏，老大绝崖霜雪间。投身有用祸所集，何况四达之衢井先汲。昨日青童天上回，手捧玉帝除书来。一番通籍清都阙，百身书名赤城台。飞升度世无虚日，怪我短褐趋尘埃。顾谓彼童子，此何预人事。但对清樽即眼开，一杯引人著胜地。传闻官酒亦自清，径须沽取续吾瓶。南山朝来似有意，今夜傥放春月明。
宋-黄庭坚-《峨眉真人陈图南真赞》@一藤出山，来正人纪。见艺祖太宗，曰天下定矣。如月在天，去来无疵。巍巍颀颀，为帝王师。圣哲肺腑，天人眉目。三峰遶宅，岁晚松菊。
宋-黄庭坚-《鄂州节推陈荣绪惠示沿檄崇阳道中六诗老懒不》@咸宁走芦子，终日乔木阴。太丘心洒落，古松韵清深。聊持不俗耳，静听无弦琴。非今胡部律，而独可人心。
宋-黄庭坚-《鄂州节推陈荣绪惠示沿檄崇阳道中六诗老懒不》@张公少为令，愍俗有遗书。左贩洞庭橘，右担彭蠡鱼。歌奔中夜女，归抱十年雏。近岁多儒学，仁风似有初。
宋-黄庭坚-《鄂州节推陈荣绪惠示沿檄崇阳道中六诗老懒不》@蟠空作风雨，发地鸣鼓吹。日晴四无人，声在高林际。伊优儿女语，蹇浅市井议。我欲抱七弦，写此以卒岁。
宋-黄庭坚-《鄂州节推陈荣绪惠示沿檄崇阳道中六诗老懒不》@头陀全盛时，宫殿梯空级。城中望金碧，云外僧戢戢。人亡经禅尽，屋破龙象泣。惟有简栖碑，文字岿然立。
宋-黄庭坚-《鄂州节推陈荣绪惠示沿檄崇阳道中六诗老懒不》@邑下羹不和，幕中往调护。纷争非士则，各使捐细故。颇忆郗参车，能令公喜怒。应知鞅掌车，历尽崔嵬路。
宋-黄庭坚-《鄂州节推陈荣绪惠示沿檄崇阳道中六诗老懒不》@俗物常偪塞，令人眼生白。永怀洛阳人，谈诗论画壁。青山吐秋月，阻作南楼客。但歌靡盐诗，赏此无瑕璧。
宋-黄庭坚-《鄂州南楼书事四首》@四顾山光接水光，恁栏十里芰荷香。清风明月无人管，并作南楼一味凉。
宋-黄庭坚-《鄂州南楼书事四首》@画阁传觞容十客，透风透月两明轩。南楼盘礡三百尺，天上云居不足言。
宋-黄庭坚-《鄂州南楼书事四首》@势压湖南可长雄，胸吞云梦略从容。北船未尝睹巨丽，复阁重楼天际逢。
宋-黄庭坚-《鄂州南楼书事四首》@武昌参佐幕中画，我亦来追六月凉。老子平生殊不浅，诸君少住对胡床。
宋-黄庭坚-《二十八宿歌赠别无咎》@虎剥文章犀解角，食未下亢奇祸作。药材根氐罹斸掘，蜜虫夺房抱饥渴。有心无心材慧死，人言不如龟曳尾。卫平哆口无南箕，斗柄指日江使噫。狐腋牛衣同一燠，高丘无女甘独宿。虚名挽人受实祸，累棋既危安处我。室中凝尘散发坐，四壁矗矗见天下。奎蹄曲隈取脂泽，娄猪艾豭彼何择。倾肠倒胃得相知，贯日食昴终不疑。古来毕命黄金台，佩君一言等觜觿。月没参横惜相违，秋风金井梧桐落。故人过半在鬼录，柳枝赠君当马策。岁晏星回观盛德，张弓射雉武且力。白鸥之翼没江波，抽弦去轸君谓何。
宋-黄庭坚-《二月丁卯喜雨吴体为北门留守文潞公作》@乘舆斋祭甘泉宫，遣使骏奔河岳中。谁与至尊分旰食，北门卧镇司徒公。微风不动天如醉，润物无声春有功。三十余年霖雨手，淹留河外作时丰。
宋-黄庭坚-《二月二日晓梦会于庐陵西斋作寄陈适用》@燕寝著炉香，愔愔闲窗闼。梦到郡城东，笑谈西斋月。行乐未渠央，苦遭晴鸠聒。江郡梅李白，士女嬉城阙。闻道潘河阳，满城花秀发。颇留载酒车，共醉生尘袜。想见舞余姿，风枝斜虿发。鄙夫不举酒，春事亦可悦。雨足肥菌芝，沙暄饶笋蕨。海牛压风帘，野饭薰僧鉢。饱食愧公家，曾无助毫末。劝盐推新令，王欲惸独活。此邦淡食怆，俭陋深次骨。公囷积丘山，贾竖但圭撮。县官恩乳哺，下吏用鞭挞。正恐利一源，未塞兔三窟。寄声贤令尹，何道补黥刖。从来无研桑，顾影愧簪笏。何频课殿上，解绶行采葛。
宋-黄庭坚-《发白沙口次长芦》@篙师救首尾，我为制中权。挂席满风力，如椎强弩弦。晓放白沙口，长芦见炊烟。一叶托秋雨，沧江百尺船。反观世风波，谁能保长年。念昔声利区，与世阙周旋。大道甚闲暇，百物不废捐。谁知目力净，改观旧山川。
宋-黄庭坚-《发赣上寄余洪范》@二川来集南康郡，气味相似相和流。木落山明数归雁，郁孤栏楯绕深秋。胸中淳于吞一石，尘下庖丁解十牛。
宋-黄庭坚-《发舒州向皖口道中作寄李德叟》@黑云平屋檐，晨夜隔星月。晓装商旅前，冰底泥活活。野人攘畔耕，蹇马不能滑。驼裘惜蒙茸，俱落水塘缺。孤材小蜗舍，乞火乾履袜。前登极峥嵘，他日飞鸟没。寒花委乱草，耐冻鸣风叶。江形篆平沙，分派回劲笔。髯弟不俱来，得句漫剞劂。却望同安城，惟有松郁郁。遥知浦口晴，诸峰见明雪。
宋-黄庭坚-《法语》@兀然无事无改换，无事何须论一段。真心无散乱，他事不须断。过去已过去，未来何用算。兀然无事何曾有，人唤向外觅工夫，总是痴顽汉。粮不蓄一粒，逢饭但知骂。世间多事，人事相趁，浑不及我，不乐生天，亦不受福田。饥来一钵饭，困来展脚眠。愚人以为笑，智者谓之然。非愚亦非智，不是玄中玄。要去如是去，要住如是住。身披一破衲，脚著娘生袴。多言复多语，由来反相误。若欲度众生，无过且自度。莫漫求真佛，真佛不可见。妙性及灵台，何曾受薰链。心是无事心，面是娘生面。劫石可动摇，个中无改变。无事何须读文字，削除人我本，冥合个中意。削除人我本，冥合个中意。种种劳筋骨，不如林下睡兀兀。举头见日出，乞饭从头律。将功用功，展转冥蒙。取即不得，不取自通。吾有一言，绝虑忘缘，巧说不得用心传。更有一语，无过直与。细极毫末，大无方所。本自圆成，不劳机杼。世事悠悠，不如山丘。青松蔽日，碧涧常秋。山云当幕，夜月为勾。卧藤萝下，块石枕头。不朝天子，岂羡王侯。生死无虑，更复何忧。月水无形，我常只宁。万法皆尔，本自无生。兀然无事坐，春来草自青。
宋-黄庭坚-《法云秀禅师真赞》@法云大士，天骨岩岩。如来津梁，我实荷担。手捉日月，断取庄严。国土入此佛土，位置城南。有目无目，疑圣疑凡。击大雷霆，布洒甘露。大圆镜中，慈悲威怒。维此象法，依正法住。後二百岁，亦莫予敢每。谁为请主，世界主女。
宋-黄庭坚-《范德孺须笔裒诸工佳者共成十枝分送》@临池闻道学书成，已许家鸡胜伯英。雪竹霜毛分一束，开包何异五侯鲭。
宋-黄庭坚-《范蜀公挽词二首》@信道虽常尔，知人乃独亨。书林身老大，谏纸字攲倾。鳌去三山动，人危五鼎烹。保全天子圣，几杖送余生。
宋-黄庭坚-《范蜀公挽词二首》@公在昭陵日，文章近赤墀。空嗟伏生老，不侍迩英帷。去国几三虎，闻韶待一夔。谁言盖棺了，新乐锁蛛丝。
宋-黄庭坚-《访赵君举》@朔风吹雪满都城，晓踏骅骝访玉京。相引槽头看春酒，细流三峡夜泉声。
宋-黄庭坚-《放言十首》@废兴宜有命，得失但自知。踽踽众所忌，悠悠谁与归。吾义苟不存，岂更月攘鸡。风清闻鹤唳，想见南山栖。
宋-黄庭坚-《放言十首》@匣中绿绮琴，欲抚已绝弦。问弦何时绝，锺期谢世年。正声不可闻，千载寂寞间。未有颜叔子，安知柳下贤。
宋-黄庭坚-《放言十首》@轻肥马上郎，枯槁林下士。声名斲自然，势利焚和气。智人不骇俗，同朝皆用事。物外有华胥，时时梦中至。
宋-黄庭坚-《放言十首》@兰楫桂为舟，大江可远游。坚车无良马，出门败吾輈。一身交万物，用我未易周。安得柳下惠，穷年与之游。
宋-黄庭坚-《放言十首》@微云起肤寸，大荫弥九州。至仁虽爱物，用舍如春秋。晴空不成雨，远岫行归休。何疑陶渊明，一去如惊鸥。
宋-黄庭坚-《放言十首》@黄鹄送黄鹄，中道言别离。送君不惮远，愁见独归时。罗网翳稻粱，江湖水弥弥。行行不相见，勉哉冥冥飞。
宋-黄庭坚-《放言十首》@蝉声已纾迟，秋日行晼晚。长年困道路，驱马方更远。从事常厌烦，归心自如卷。旨甘良未丰，安得怀息偃。
宋-黄庭坚-《放言十首》@月满不踰望，日中为之倾。天地尚乃尔，万物能久盈。明德忌晔晔，高才贵冥冥。忽解扁舟去，怀哉张季鹰。
宋-黄庭坚-《放言十首》@榨床在东壁，病起绕壁行。新醅浮白蚁，渴见解朝酲。小槽垂玉筋，音响有余清。疾风春雨作，静夜山泉鸣。安得朱丝弦，为我写此声。想知舜南风，正尔可人情。
宋-黄庭坚-《放言十首》@弄水清江曲，采薇南山隅。当吾无事时，此岂不我娱。乔木好鸟音，天风韵虚徐。遐心游四海，万里不须臾。回首古衣冠，荆樊老丘墟。欲付此中意，归翻虫蠹书。短生忧不足，此道乐有余。
宋-黄庭坚-《丰城》@丰城邑岩岩，水种六万户。石堤眠长虹，辍棹日沈雾。令君政有声，新亭延客步。泪落世父碑，心倾文饶赋。忆昔两神兵，埋玉思武库。寒光射汉津，两贤纡一顾。张公拆中台，木拱孔章墓。不能从儿嬉，岁晚龙蛇去。空余寒泉泓，因雨长蛙鲋。铅刀藏宝室，万世同此度。
宋-黄庭坚-《奉次斌老送瘿木棋局八韵》@竘工运斤斧，蟠木破权奇。离离稻田畦，日静波文稀。居然有心作，个是偶尔为。正当合战地，仍有曳尾龟。胶漆与颜色，金铜利关机。抱器心自许，成功世乃知。吾宗为湔祓，枯木更生辉。背城傥借一，观我凯旋归。
宋-黄庭坚-《奉答固道》@平生湖海鱼竿手，强学来操制锦刀。末俗相看终眼白，古人不见想山高。未乘春水归行李，傥得闲官去坐曹。自是无能欲乐尔，烦君错为叹贤劳。
宋-黄庭坚-《奉答李和甫代简二绝句》@山色江声相与清，卷帘待得月华生。可怜一曲并船笛，说尽故人离别情。
宋-黄庭坚-《奉答李和甫代简二绝句》@梦中往事随心见，配里繁华乱眼生。长为风流恼人病，不如天性总无情。
宋-黄庭坚-《奉答茂衡惠纸长句》@阳山老藤截玉肪，乌田翠竹避寒光。罗侯包赠室生白，明于机上之流黄。愧无征南虿尾手，为写黄门急就章。罗侯相见无杂语，苦问沩山有无句。春草肥牛脱鼻绳，菰蒲野鸭还飞去。故将藤面乞伽陀，愿草惊蛇起风雨。长诗脱纸落秋河，要知溪工下手处。却将冰幅展似君，震旦花开第一祖。
宋-黄庭坚-《奉答圣思讲论语长句》@簿领文书千笔秃，公庭嚚讼百虫鸣。时从退食须臾顷，喜听邻家讽诵声。观海诸君知浩渺，学山他日看崇成。暮堂吏退张灯火，抱取鲁论来讲评。
宋-黄庭坚-《奉答谢公静与荣子邕论狄元规孙少述诗长韵》@谢公遂如此，宰木已三霜。无人知句法，秋月自澄江。二子学迈俗，窥杜见牖窗。试斲郢人鼻，未免伤手创。蟹胥与竹萌，乃不美羊腔。自往见谢公，论诗得濠梁。世方尊两耳，未敢筑受降。丹穴凤凰羽，风林虎豹章。小谢有家法，闻此不听冰。相思北风恶，归雁落斜行。
宋-黄庭坚-《奉答子高见赠十韵》@柳径雨著绵，竹斋风陨箨。屏处人事少，晴余鸟声乐。诗卷堕我前，谓从天上落。君有古人风，诗如古人作。箪瓢谢膏粱，翰墨化糟粕。误蒙东海观，吾浅乃可酌。真成闻道百，自谓莫己若。谢生石韫玉，志尚本丘壑。虽无首阳粟，饮水亦不恶。跫然何时来，为我一发药。
宋-黄庭坚-《奉和公择舅氏送吕道人研长韵》@奉身玉壶冰，立朝朱丝弦。妙质寄郢匠，素心乃林泉。力耕不罪岁，嘉谷有逢年。校书天禄阁，蓺竹老风烟。携提寒泉泓，松煤厌磨研。藉甚在台省，六经勤传笺。谏草蠹穿穴，江湖渺归船。春官酌典礼，日月丽秋天。少也长母家，学海颇寻沿。诸公许似舅，贱子岂能贤。辕驹蒙推挽，官次奉丹铅。新诗先旧物，包送比青毡。缪传黄梅钵，未印少林禅。汲井涤败墨，苍珪谢磨镌。玉蟾泻明滴，要须笔如椽。眷求尽耆德，舅氏且进迁。山龙用补衮，舟楫功济川。当身任百世，旧学不虚捐。私持杀青简，缉缀报餐钱。屡书愿无愧，傥继麟趾篇。
宋-黄庭坚-《奉和慎思寺丞太康传舍相逢并寄扶沟程太丞尉》@扶亭大夫伯淳父，平生执鞭所欣慕。蚤年学问多东南，形阻江山想神遇。阮籍台边有一人，爱叹非为婚姻故。民言令君明且清，玉壶寒冰不受污。我从王事驱传马，落日东走骇麏兔。问知邻境欲过之，简书有程严寸步。胸怀作恶无处说，天气昏昏月含雾。故人如从空中落，逼耳好鸟鸣韶濩。野桃窈窕风剪拂，官柳低昂春燠昫。政由人好景亦好，烧烛续书笑言聚。同怀两贤孤此乐，无物可写心倾傃。邓侯诗成锦绣段，浣花屑玉邀我赋。今年病起疏酒杯，醉乡荆棘归无路。诗穷净欲四壁立，奈何可当杜武库。不似灞桥风雪中，半臂骑驴得佳句。济时之才吾岂敢，樗栎初无廊庙具。上车不落强颜耳，伏食官食等鸡鹜。只欲苦留公把酒，都畿千里勤督护。及得归时谷雨余，已剪轻衣换袍袴。春色衰从一片飞，况乃纷纷不知数。
宋-黄庭坚-《奉和孙奉议谢送菜》@春蔬照映庾郎贫，遣骑持笼佐茹荤。却得斋厨厌滋味，白鹅存当鳖留裙。
宋-黄庭坚-《奉和王世弼寄上七兄先生用其韵》@宫槐弄黄黄，莲叶绿婉婉。时同二三友，竹轩凉夏晚。驾言都城南，以望征车返。何知苦淹回，及此秋景短。愁思令人瘦，举目道路远。西风脱一叶，荐士闻乡选。简书催渡河，宾客不得展。亲忧对萱丛，妇病废巾盥。言趋厌次城，鞭马倦长阪。枣林蔽天日，交阴不容繖。仰看实离离，忆见花纂纂。异乡怀节物，不共斟酒盏。举场下马入，深锁严龠管。诸生所程书，捃束若稭秆。蜜灯坐回环，丹砚精料柬。披榛拔芝兰，断石收琰琬。纷争一日事，声实溷端窾。天球或弃遗，斗筲尚何算。西归到官舍，尘土昏案版。寒窗穿碧疏，润础闹苍藓。诗书鹊巢翻，帷幔蛛丝罥。果知兄未来，光阴坐晼晚。昨蒙叔父报，亦叹音书简。薄言使事重，激切被天遣。逋流一方病，责任媲和扁。咨询怀靡及，不遑暇息偃。嚼冰进糜餐，冲雪踏层巘。严霜八月飞，貂狐无余暖。念嗟叔母刘，穷年寄甥馆。尚怜公初黠，诱掖到昭宛。庭坚薄才资，行又出町疃。浮云与世疏，短绠及道浅。匠伯首暂回，大樗终偃蹇。学宫尸廪入，奉养阙丰腆。学徒日新闻，孤陋犹旧典。小材渠困我，持斲问轮扁。大材我屈渠，越鸡当鹄卵。未能引分去，恋禄幸苟免。平生报一饱，从事极黾勉。岂如不见收，放身就闲散。思伯卧江南，无心趣轩冕。庞翁迹颇亲，黄蘖门屡款。斋余佛饭香，茶沸甘露满。逢人问进退，余事寄一莞。仲父挟高才，甘为沟中断。青黄可牺樽，荐庙配瑚琏。季父有逸兴，未尝入都辇。临流呼钓船，拂石弄琴阮。雍容从朋交，林下追游衍。田园虽足乐，及时思还返。阴寒木鸣条，望损倚门眼。南枝喜鸣鹊，尺素托黄犬。又以窀穸留，归期指姑洗。寄声问僧护，儿发可以绾。妙言对宾客，称渠万金产。尔来弄笔砚，墨水恶翻建。大字如栖鸦，已不作肥软。鲁论未彻章，正苦诸叔嬾。新诗开累纸，欲罢不能卷。远怀托孤高，别思盈缱绻。秋月明夜潮，柘浆冻金碗。疏杵韵寒砧，幽泉流翠笕。吟哦口垂涎，嚼味有余隽。传示同好人，我家东床坦。风烟意气生，挥毫写藤茧。猎山穷鹑鴽，罩海极虾蚬。银钩乱眼膜，嘉句渥肺脘。且言伯在野，朋友必推挽。五泰列清庙，圣绪今皇缵。真儒运斗枢，道化迪天显。朝论惜才难，逸民大搜猕。岂闻任方物，包贡遗羽簳。招车必翘趐，前席思謇謇。王甥欲好怀，高意恐难转。长篇题远筒，封寄泪空潸。遥知云际开，灰飞黄锺管。
宋-黄庭坚-《奉和文潜赠无咎篇末多见及以既见君子云胡不》@龟以灵故焦，雉以文故翳。本心如日月，利欲食之既。後生玩华藻，照影终没世。安得八紘罝，以道猎众智。
宋-黄庭坚-《奉和文潜赠无咎篇末多见及以既见君子云胡不》@谈经用燕说，束弃诸儒传。滥觞虽有罪，末派弥九县。张侯真理窟，坚壁不与战。难以口舌争，水清石自见。
宋-黄庭坚-《奉和文潜赠无咎篇末多见及以既见君子云胡不》@野性友麋鹿，君非我同群。文明近日月，我亦不如君。十载长相望，逝川水沄沄。何当谈绝倒，茗椀对炉薰。
宋-黄庭坚-《奉和文潜赠无咎篇末多见及以既见君子云胡不》@北寺锁斋房，尘钥时一启。晁张跫然来，连璧照书几。庭柏郁葱葱，红榴罅多子。时蒙吐佳句，幽处万籁起。
宋-黄庭坚-《奉和文潜赠无咎篇末多见及以既见君子云胡不》@先皇元丰未，极厌士浅闻。只今举秀孝，天未丧斯文。晁张班马首，崔蔡不足云。当令横笔阵，一战静楚氛。
宋-黄庭坚-《奉和文潜赠无咎篇末多见及以既见君子云胡不》@张侯窘炊玉，僦屋得空垆。但见索酒郎，不见酒家胡。虽肥如瓠壶，胸中殊不麤。何用知如此，文彩似於菟。
宋-黄庭坚-《奉和文潜赠无咎篇末多见及以既见君子云胡不》@荆公六艺学，妙处端不朽。诸生用其短，颇复凿户牖。譬如学捧心，初不悟己丑。玉石恐俱焚，公为区别不。
宋-黄庭坚-《奉和文潜赠无咎篇末多见及以既见君子云胡不》@吾友陈师道，抱独门扫轨。晁张作荐书，射雉用一矢。吾闻举逸民，故得天下喜。两公阵堂堂，此士可摩垒。
宋-黄庭坚-《奉留楚金长老》@长安甚闹不须惊，好与牛儿著鼻绳。方便把他悲愿满，斩新然佛大明灯。
宋-黄庭坚-《奉留楚金长老》@但将饭向无心椀，自有人扶折脚铛。不用重寻旧巢穴，胡蜂窠挂万年藤。
宋-黄庭坚-《奉送刘君昆仲》@游子归心日夜流，南陔香草可晨羞。平原晓雨半槐夏，汾上午风初麦秋。鸿雁要须翔集早，脊令无憾急难求。欲因行李传家信，姑射山前是晋州。
宋-黄庭坚-《奉送时中摄东曹狱掾》@公退蒲团坐後亭，短日松风吟万籁。黄葵紫菊委榛丛，雪梅靓妆欲无对。遣骑相呼近酒樽，言君晓鼓前征旆。苍崖按辔虎豹号，野水呼船风雨晦。昨日归来有行色，未曾从容解冠带。府中夺我同官良，简书趣行将数辈。王事君今困马鞍，田园我亦思牛背。安得归舟载月明，鸬鹚白鸥为友生。一身不是百年物，五湖无边万里行。欲招蓑笠同云水，念君未可及吾盟。富于春秋貌突兀，睥睨满世收功名。参军虽卑狱司命，多由阴德至公卿。顉颐折额秦相国，不满三尺齐晏婴。丈夫身在形骸外，俗眼那能致重轻。
宋-黄庭坚-《奉送周元翁锁吉州司法厅赴礼部试》@江南江北木叶黄，五湖归雁天雨霜。系船湓城秣高马，客丁结束女缝裳。贡书登名彻未央，不比长卿薄游梁。南山雾豹出文章，去取公卿易驱羊。与君初无一日雅，倾盖许子如班扬。囚拘官曹少相见，忽忽岁晚稼涤场。一杯僚友喜多在，谢守不见空澄江。澄江如练明橘柚，万峰相倚摩青苍。暮堂醺醺客被酒，艳歌聒醉烛生光。椎鼓发船星斗白，明日各在天一方。寒鸦满枝二桥宅，樽前顾曲忆周郎。鲈鱼斫脍蔗为浆，恨君不留谁与尝。殿前春风君射策，汉庭诸公必动色。故人若问黄初平，将作金华牧羊客。
宋-黄庭坚-《奉同公择作拣芽咏》@赤囊岁上双龙璧，曾见前朝盛事来。想得天香随御所，延春阁道转轻雷。
宋-黄庭坚-《奉同六舅尚书咏茶碾煎烹三首》@要及新香碾一杯，不应传宝到云来。碎身粉骨方余味，莫厌声喧万壑雷。
宋-黄庭坚-《奉同六舅尚书咏茶碾煎烹三首》@风炉小鼎不须催，鱼眼长随蟹眼来。深注寒泉收第一，亦防枵腹爆乾雷。
宋-黄庭坚-《奉同六舅尚书咏茶碾煎烹三首》@乳粥琼糜雾脚回，色香味触映根来。睡魔有耳不及掩，直拂绳床过疾雷。
宋-黄庭坚-《奉同子瞻韵寄定国》@风云开古镜，淮海熨冰纨。王孙醉短舞，罗袜步微澜。老骥心虽在，白鸥盟已寒。斯人气金玉，视世一鼠肝。南归脱虫蛊，入对随孔鸾。忽以口语去，鼓船下惊湍。收身薄冰释，置枕泰山安。后土花药丽，海门天水宽。伐木思我友，知人良独难。遥怜须鬓绿，犹复耐悲欢。
宋-黄庭坚-《奉谢刘景文送团茶》@刘侯惠我大玄璧，上有雌雄双凤迹。鹅溪水练落春雪，粟面一杯增目力。刘侯惠我小玄璧，自裁半璧煮琼爢。收藏残月惜未碾，直待阿衡来说诗。绛囊团团余几璧，因来送我公莫惜。个中渴羌饱汤饼，鸡苏胡麻煮同吃。
宋-黄庭坚-《奉谢泰亨送酒》@风扫三峨山外雨，霜摧五柳宅边花。非君送酒添秋睡，可耐东池到晓蛙。
宋-黄庭坚-《奉约宣叔颂》@贵魁梧，贱琐尾。强分别，蚿怜虺。雨新霁，月未死。欲循城，将数子。烦置酒，摘苍耳。
宋-黄庭坚-《伏仙岩颂》@生死浪中涅盘宅，与人司黑非同白。谁令避世作聋盲，独来寒岩伏石壁。
宋-黄庭坚-《赋陈季张北轩杏花》@青春不拣势薄厚，春到人家尽花柳。杏园主人殊未来，岂谓一枝先入手。天晴日暖笼紫烟，镜里红妆犹带酒。江梅已尽桃李迟，此时此花即吾友。栏边渐满枝上空，叹息踌躇为之久。荣衰何异人一生，少壮蹔时成老丑。狂痴未解惜光阴，不饮十人常八九。岂如大醉升糟邱，太古乾坤随处有。更当种子如董仙，抟米谁能问升斗。
宋-黄庭坚-《赋未见君子忧心靡乐八韵寄李载》@同升吏部曹，往在纪丁未。别离感寒暑，岁星行十二。我惭鸡荩谷，子叹天且劓。空余山梁期，尚不昧初志。
宋-黄庭坚-《赋未见君子忧心靡乐八韵寄李载》@会合良艰期，系匏各异县。千里共明月，如披故人面。浮云蔽高秋，此岂心中愿。雾重豹成文，水清鱼自见。
宋-黄庭坚-《赋未见君子忧心靡乐八韵寄李载》@齐地谷翔贵，排门无爨饙。二仲有甘旨，奉亲亦良勤。原田水洸洸，何时稼如云。无民愿岁丰，正自不忘君。
宋-黄庭坚-《赋未见君子忧心靡乐八韵寄李载》@古人有成言，岁暮于吾子。斧挥郢人鼻，琴即锺期耳。新诗凌建安，高论到正始。徒言参隔辰，未负石投水。
宋-黄庭坚-《赋未见君子忧心靡乐八韵寄李载》@白雪非众听，夜光忌暗投。古来不识察，浪自生百忧。三月楚国泪，千年郢中楼。无因杭一苇，浊水拍天流。
宋-黄庭坚-《赋未见君子忧心靡乐八韵寄李载》@河南李茂彦，内蕴迈俗心。浚冲有泾渭，一顾重千金。事亲知色难，胜己又勇沈。外物既难必，求之首阳岑。
宋-黄庭坚-《赋未见君子忧心靡乐八韵寄李载》@飘风从东来，雨足尽西靡。万物逐波流，金石终自止。渭因泾使浊，菲以葑故毁。智所无奈何，谁能为樗里。
宋-黄庭坚-《赋未见君子忧心靡乐八韵寄李载》@纷纷车马客，如集市人博。彼虽有求来，我但快一噱。忽逢堳学子，时亦撼关钥。何当携手期，濠上得鱼乐。
宋-黄庭坚-《盖郎中惠诗有二强攻一老不战而胜之嘲次韵解》@诗翁琢句玉无瑕，淡墨稀行秋雁斜。读罢清风生麈尾，吟余新月度檐牙。自知拙学无师匠，要且强言遮眼花。笔力有余先示怯，真成句践胜夫差。
宋-黄庭坚-《赣上食莲有感》@莲实大如指，分甘念母慈。共房头，更深兄弟思。实中有幺荷，拳如小儿手。令我忆众雏，迎门索梨枣。莲心正自苦，食苦何能甘。甘餐恐腊毒，素食则怀慙。莲生淤泥中，不与泥同调。食莲谁不甘，知味良独少。吾家双井塘，十里秋风香。安得同袍子，归制芙蓉裳。
宋-黄庭坚-《高至言筑亭于家圃以奉亲总其观览之富命曰溪》@逸人生长在林泉，更筑亭皋名意在。明月清风共一家，全以山川为眼界。鸟度云行阅古今，溪演木末听竽籁。老夫平生行乐处，只今许公分一派。
宋-黄庭坚-《庚申宿观音院》@谷底一墟落，地形如盎盆。榱题相照耀，其民颇家温。土风甚于秦，不可借釜甗。僧屋无陶瓦，剪茅苍竹樊。借问僧安在，乞饭走诸门。人哄鸟乌语，簟凉风水文。旁有蜂蜜庐，颇闻衙集喧。将雨蚁争丘，鏖兵复追奔。红英委凤翼，赤帻峨鸡冠。汲烹寒泉窟，伐竹古松根。相戒莫浪出，月黑虎夔藩。
宋-黄庭坚-《庚寅乙未犹泊大雷口》@广原嘷终风，发怒土囊口。万艘萍无根，乃知积水厚。龙鳞火荧荧，鞭笞雷霆走。公私连樯休，森如束春韭。倚筇蒹葭湾，垂杨欲生肘。雄文酬江山，惜无韩与柳。五言呻吟内，惭愧陶谢手。送菜烦邻船，买鱼熟溪友。儿童报晦冥，正昼见箕斗。吾方废书眠，鼻鼾鞲囊吼。犹防盗窥家，严鼓申夜守。冶城谢公墩，牛渚荡子妇。何时快登临，篙师分牛酒。
宋-黄庭坚-《公益尝茶》@子云窗下草玄经，寒雀争喧户昼扃。好事应无携酒榼，相过聊欲煮茶缾。
宋-黄庭坚-《公择用前韵嘲戏双井》@万仞峰前双井坞，婆娑曾占早春来。如今摸索苍龙璧，沈井铜缾漫学雷。
宋-黄庭坚-《宫亭湖》@左手作圆右手方，世人机敏便可尔。一风分送南北舟，斟酌鬼神宜有此。江津留语同济僧，他日求我于宫亭。吁嗟人盖自有口，独为栾公不举酒。栾公千岁湖冥冥，白茅缩酒巫送迎。朱轓皂盖来托宿，不听灵君专此屋。雄鸭去随鸥鸟飞，老巫莫歌望翁归。贝阙珠宫开水府，雨栋风帘岂来处。平生来往湖上舟，一官四十已包羞。灵君如愿傥可乞，收此桑榆老故丘。
宋-黄庭坚-《古风次韵答初和甫二首》@饥思河鲤与河鲂，喝思蔗浆玉碗凉。冬愿纯绵对阴雪，夏愿绉絺度盛阳。万端作计身愁苦，一事不谐鬓苍浪。调笑天街吟海燕，藜羹脱粟非公狂。
宋-黄庭坚-《古风次韵答初和甫二首》@君吟春风花草香，我爱春夜璧月凉。美人美人隔湘水，其雨其雨怨朝阳。兰荃盈怀报琼玖，冠缨自洁非沧浪。道人四十心如水，那得梦为胡蝶狂。
宋-黄庭坚-《古风寄周元翁》@周元翁，古人风。诗书苦，作字工。允有德，自琢砻。观古人，怨慧聪。眼欲盲，耳欲聋。黄落後，期君同。
宋-黄庭坚-《古豪侠行赠魏邻几》@翩翩魏公子，恐是信陵君。高义动衰俗，孤标对层云。风吹棠棣花，一枝落夷门。俯仰少颜色，萧萧烟景昏。已朽朱亥骨，侯嬴无子孙。众中气轩昂，把臂输肺肝。沃之红鹦鹉，载以乌贺兰。门前马嘶急，我弟勿扣关。谓言空中落，逆旅有仁人。老母一解颜，万金难报恩。琅玕乃未赠，交好如弟昆。
宋-黄庭坚-《古老许惠李北海石室碑以诗促之》@往时李北海，翰墨妙天下。石室苍苔世未知，公独得本今无价。肉字不肥藏兔锋，郎官壁刊佳处同。愿公倒箧速持赠，免断银勾输蠹虫。
宋-黄庭坚-《古乐府白紵四时歌》@桃李欲开风雨多，笼弦束管奈春何。风休雨静花满地，时节去我如惊波。少年志愿不成就，日月星辰役昏昼。俟河之清未有期，斗酒聊为社公寿。
宋-黄庭坚-《古乐府白紵四时歌》@日晴桑叶绿宛宛，春蚕忽忽都成茧。缲车宛转头绪多，相思如此心乱何。少年志愿不成就，故年主人且恩旧。及河之清八月来，斗酒聊为社公寿。
宋-黄庭坚-《古乐府白紵四时歌》@络纬惊秋鸣唧唧，美人停灯中夜织。回文中有白头吟，人生难得相知心。少年志愿不成就，故年主人且恩旧。及河之清八月来，斗酒聊为社公寿。
宋-黄庭坚-《古乐府白紵四时歌》@北风降霜松柏雕，天形惨澹光景销。山河夜半失故处，何地藏舟无动摇。少年志愿不成就，故年主人且恩旧。及河之清八月来，斗酒聊为社公寿。
宋-黄庭坚-《古诗二首上苏子瞻》@江梅有佳实，托根桃李场。桃李终不言，朝露借恩光。孤芳忌皎洁，冰雪空自香。古来和鼎实，此物升庙廊。岁月坐成晚，烟雨青已黄。得升桃李盘，以远初见尝。终然不可口，掷置官道傍。但使本根在，弃捐果何伤。
宋-黄庭坚-《古诗二首上苏子瞻》@青松出涧壑，十里闻风声。上有百尺丝，下有千岁苓。自性得久要，为人制颓龄。小草有远志，相依在平生。医和不并世，深根且固蒂。人言可医国，可用太早计。小大材则殊，气味固相似。
宋-黄庭坚-《古意》@太华峰头玉井莲，开花十丈藕如船。冷比雪霜甘比蜜，一片入口沉痾痊。我欲求之不惮远，青壁无路难夤缘。安得长梯上摘食，下种七泽根株连。
宋-黄庭坚-《古意赠郑彦能八音歌》@金欲百链刚，不欲绕指柔。石羊卧荒草，一世如蜉蝣。丝成蚕自缚，智成龟自囚。竹箭天与美，岂愿作嚆矢。匏枯中笙竽，不用系墙隅。土偶与木偶，未用相贤愚。革辙要合道，覆车还不好。木讷赤子心，百巧令人老。
宋-黄庭坚-《古渔父》@穷秋漫漫蒹葭雨，裋褐休休白发翁。范子归来思狡兔，吕公何意兆非熊。渔收亥日妻到市，醉卧水痕船信风。四海租庸人草草，太平长在碧波中。
宋-黄庭坚-《故僰道廖君画像赞》@廖君欉遫，卒享五福。其艰其勤，天畀戬谷。治生之材，可以治邦。知子之智，可以使能。耋老于乡，以福孙曾。在尔後人，思其艰勤，思其好贤，维衣食之源。瞻像思孝，勿堕其教。
宋-黄庭坚-《故陈氏画像赞》@女归能妇，义止宜家。谁其向道，探深见遐。入古人室，立妙法句。自履实地，告人悟处。忽尔心疾，累岁狂痴。为忘我难，使人厌之。迨其解化，庄语告戒。堂堂夫人，凌郑同派。
宋-黄庭坚-《故江阳杨君画像赞》@显允临邛，吏师文宗。能者述之，德宇恢恢。疏而不失，有物实之。於义当然，确乎不夺。强者屈之，爱民如子。曰予用威，谁其恤之。图像如生，虽不能言，谁敢忽之。其事在人，岁月其逝，勿坠失之。後有南董，询事考言，尚其笔之。
宋-黄庭坚-《观伯时画马》@仪鸾供帐饕虱行，翰林湿薪爆竹声，风帘官烛泪纵横。木穿石盘未渠透，坐窗不遨令人瘦，贫马百藖逢一豆。眼明见此玉花骢，径思著鞭随诗翁，城西野桃寻小红。
宋-黄庭坚-《观崇德墨竹歌》@夜来北风元自小，何事吹折青琅玕。数枝洒落高堂上，败叶萧萧烟景寒。乃是神工妙手欲自试，袭取天巧不作难。行看叹息手摩拂，落势夭矫墨未乾。往往尘晦碧纱笼，伊人或用姓名通，未必全收俊伟功。有能蓺事便白首，不免身为老画工。岂如崇德君，学有古人风。挥毫李卫言神笔，弹琴蔡琰方入室。道韫九岁能论诗，龙女早年先悟佛。弈棋樵客腐柯还，吹笙仙子下缑山。更能遇物写形似，落笔不待施青丹。尤知赏异老苍节，独与长松凌岁寒。世俗甯知真与伪，挥霍纷纭鬼神事。黄尘污眼轻白日，卷轴无人得觇视。见我好吟爱画胜他人，直谓子美当前身。赠图索歌追故事，才薄岂易终斯文。所爱子猷发嘉兴，不可一日无此君。吾家书斋符青壁，手种苍琅十数百。一官偶仕叶公城，道远莫致心惨戚。我方得此兴不孤，造次卷置随琴书。思归才有故园梦，便可呼儿开此图。
宋-黄庭坚-《观道二篇》@圣人用仁心，恻伤路傍儿。虎狼舐吻血，自哺胃与肌。同在天地闲，六凿相识知。父母临万物，大道甚坦夷。百年修不善，一日许知非。虎狼有悛心，还与圣人齐。
宋-黄庭坚-《观道二篇》@廉蔺向千载，凛凛若生者。曹李虽无恙，如沈九泉下。短长略百年，共是过隙马。事来磨其锋，意气要倾泻。风云灭须臾，草木但春夏。唯此一物灵，不可藉外假。誉髦天下才，西伯本心化。君无诮斯文，可以观大雅。
宋-黄庭坚-《观化十五首》@柳外花中百鸟喧，相媒相和隔春烟。黄昏寂寞无言语，恰似人归鏁管弦。
宋-黄庭坚-《观化十五首》@生涯萧洒似吾庐，人在青山远近居。泉响风摇苍玉佩，月高云插水晶梳。
宋-黄庭坚-《观化十五首》@山回路转水深深，欲问津头谷鸟吟。隔岸野花随意发，小蹊犹忆去年寻。
宋-黄庭坚-《观化十五首》@风烟漠漠半阴晴，人道春归不见形。嫩草已侵水面绿，平芜还破烧痕青。
宋-黄庭坚-《观化十五首》@一原风俗异衣裘，流落来从绵上州。未到清明先禁火，还依桑下系千秋。
宋-黄庭坚-《观化十五首》@故人去後绝朱弦，不报双鱼已隔年。邻笛风飘月中起，碧云为我作愁天。
宋-黄庭坚-《观化十五首》@菰蒲短短未出水，渺渺春湖如冻云。安得酒船三万斛，棹歌长入白鸥群。
宋-黄庭坚-《观化十五首》@不知喜事在谁边，风结灯花何太妍。恐是邻家醅瓮熟，竹渠今夜滴春泉。
宋-黄庭坚-《观化十五首》@柳似罗敷十五余，宫腰舞罢不胜扶。年年折在行人手，为问春风管得无。
宋-黄庭坚-《观化十五首》@红罗步障三十里，忆得南溪踯躅花。马上春风吹梦去，依稀人摘雨前茶。
宋-黄庭坚-《观化十五首》@竹笋初生黄犊角，蕨芽已作小儿拳。试挑野菜炊香饭，便是江南二月天。
宋-黄庭坚-《观化十五首》@身入醉乡如避秦，醒时尘事百端新。塞鸿过尽无家信，海燕归来思故人。
宋-黄庭坚-《观化十五首》@身前身後与谁同，花落花开毕竟空。千里追奔两蜗角，百年得意大槐宫。
宋-黄庭坚-《观化十五首》@淘沙邂逅得黄金，莫便沙中著意寻。指月向人人不会，清霄印在碧潭心。
宋-黄庭坚-《观化十五首》@花开岁岁复年年，病眼看花隔晚烟。春去明明红紫落，清风明月是春前。
宋-黄庭坚-《观刘永年团练画角鹰》@刘侯才勇世无敌，爱画工夫亦成癖。弄笔扫成苍角鹰，杀气棱棱动秋色。爪拳金钩觜屈铁，万里风云藏劲翮。兀立槎枒不畏人，眼看青冥有余力。霜飞晴空塞草白，云垂四野阴山黑。此时轩然盍飞去，何乃漓屼立西壁。祗应真骨下人世，不谓雄姿留粉墨。造次更无高鸟喧，等闲亦恐狐狸吓。旁观未必穷神妙，乃是天机贯胸臆。瞻相突兀摩空材，想见其人英武格。传闻挥毫颇容易，持以与人无甚惜。物逢真赏世所珍，此画他年恐难得。
宋-黄庭坚-《观秘阁苏子美题壁及中人张侯家墨迹十九纸率》@仁祖康四海，本朝盛文章。苏郎如虎豹，孤啸翰墨场。风流映海岱，俊锋不可当。学书窥法窟，当代见崔张。银钩刻琬琰，虿尾回缣缃。擢登群玉府，台阁自生光。春风吹晓雨，禁直梦沧浪。人声市朝远，帘影花光凉。秋河湔笔研，怨句挟风霜。不甘老天禄，试欲叫未央。小臣胆如斗，侏儒俸一囊。请提师十万，奉辞问犬羊。归鞍饮月支，伏背笞中行。人事多乖迕，南迁浮夜航。此时调玉烛，日行中道黄。柄臣似牛李，倾夺谋未臧。鲁酒围邯郸，老龟祸枯桑。兼官百郡邸，报赛用岁常。招延青云士，共醉椒糈觞。俗客避白眼，傲歌舞红裳。谤书动宸极，牢户系桁杨。一网收冠盖，九原人走藏。庖丁提刀立，满志无四旁。论罪等饕餮，囚衣御方良。姑苏麋鹿畽，风月在书堂。永无湔祓期，山鬼共幽篁。万户封侯骨，今成狐兔冈。迩来四十年，我亦校书郎。雄文终脍炙，妙墨见垣墙。高山仰豪气，峥嵘乃不亡。张侯开诗卷，词意尚轩昂。草书十纸余，雨漏古屋廊。诚知千里马，不服万乘箱。遂令驾鼓车，此岂用其长。事往飞鸟过，九原色莽苍。敢告大钧手，才难幸扶将。
宋-黄庭坚-《观世音赞六首》@海岸孤绝补陀岩，有一众生圆正觉。八万四千清净眼，见尘劳中华藏海。八万四千母陀臂，接引有情到彼岸。涅盘生死不二见，是则名为施无畏。八风吹播老病死，无一众生得安稳。心华照了十方空，即见观世音慈眼。设欲真见观世音，金沙滩头马郎妇。
宋-黄庭坚-《观世音赞六首》@自心海岸孤绝处，戒定慧香补陀伽。观身实相净圣果，自度众生大悲愿。一一浮沤镜本空，八万四千垂手处。梦时捉得水中月，亲与猕猴观古镜。
宋-黄庭坚-《观世音赞六首》@圣慈悲愿观自在，海岸孤绝补陀岩。贯花缨络普庄严，度生如幻现微笑。有一众生起圆觉，即现三十二应身。壁立千仞无依倚，住空还以自念力。
宋-黄庭坚-《观世音赞六首》@以法界印，印诸善根。以平等印，普印诸业。八万四千母陀臂，诸佛承我称提力。八万四千清净眼，众生依我成正觉。补陀岩下白花风，月照海漩三昧底。
宋-黄庭坚-《观世音赞六首》@圣慈悲愿观自在，小白花山住道场。海漩三昧觉澄圆，三十二应施无畏。有一众生发大心，愿度我身及舍识。万仞峰前撒手过，观音岂复异人乎。
宋-黄庭坚-《观世音赞六首》@敬礼补陀，岩下水边。十方三世，无不现前。愿我亦证，空觉极圆。处处悲救，火中生莲。
宋-黄庭坚-《观叔祖少卿奕棋》@世上滔滔声利间，独凭棋局老青山。心游万里不知远，身与一山相对闲。夜半解围灯寂寞，樽前翻却酒阑珊。因观胜负无常在，生死□□□不关。
宋-黄庭坚-《观王熙叔唐本草书歌》@少时草圣学锺王，意气欲齐韦与张。家藏古本数十百，千奇万怪常搜索。今得君家一卷书，始觉辛勤总无益。移灯近前拭眼看，精神高秀非人力。北风古树折巅崖，苍烟寒藤挂绝壁。逸气峥嵘驰万马，只字千金不当价。想初盘礡落笔时，毫端已与心机化。主人知是希世奇，但见姓氏无标题。自非高闲怀素不能此，何必更辨当年谁。
宋-黄庭坚-《观王主簿家酴醾》@肌肤冰雪薰沈水，百草千花莫比芳。露湿何郎试汤饼，日烘荀令炷炉香。风流彻骨成春酒，梦寐宜人人枕囊。输与能诗王主簿，瑶台影里据胡床。
宋-黄庭坚-《观音赞》@众生堕八难，身心俱丧失。惟有一念在，能呼观世音。火坑与刀山，猛兽诸毒药。众苦萃一身，呼者常不痛。何用呼菩萨，当自救痛者，不烦观音力。众生以二故，一身受众苦。若能真不二，则是观世音。八万四千人，同时俱起救。
宋-黄庭坚-《光山道中》@客子空知行路难，中田耕者自高闲。柳条莺啭清阴里，楸树蝉嘶翠带间。梦幻百年随逝水，劳歌一曲对青山。出门捧檄羞闲友，归寿吾亲得解颜。
宋-黄庭坚-《归宗茶堂森明轩颂》@万竹森然，莫非自己。作如是观，可谓明矣。菁菁翠竹，来者得眼。其不得者，我亦无简。助发此观，亦有风雨。若问轩名，请与竹语。
宋-黄庭坚-《龟壳轩》@紫极宫中三百楹，道人独藏一神屋。开轩纳息星月明，时有白云来伴宿。
宋-黄庭坚-《癸丑宿早禾渡僧舍》@城头渡可涉，早禾渡可斟。试问安用舟，春水三丈余。是维一都会，驵侩权征输。郁郁多大姓，儒冠颇诗书。以武断乡曲，旧俗小未除。厌嚣谢近市，斩绝得僧区。此地美水竹，林明见浴凫。相追啑菱藻，天乐非世娱。忆在田园日，放浪友禽鱼。今来长山邑，忍饥抚惸孤。出入部曲随，咳唾吏史趋。形骸束簪笏，可意一事无。谋生理未拙，仰愧拥肿樗。曲肱晴檐低，结网看蜘蛛。
宋-黄庭坚-《癸亥立春日煮茗於石池寺见庚戌中盛二十舅中》@中叔风流映江左，当年桃李自光辉。看成佛屋上云雨，不忍学宫茺蕨薇。人物深藏青白眼，官联曾近赭黄衣。蛛丝柱後惠文暗，惟悴今乘别驾归。
宋-黄庭坚-《癸酉八月同百丈中禅师温汤作小诗呈九仙舜公》@九仙沤和汤，浴此二水牯。主人无施心，冷暖各得所。道途开十方，瓢杓汲万古。欲问源从来，大雄山有虎。
宋-黄庭坚-《贵池》@横云初抹漆，烂漫南纪黑。不见九华峰，如与亲友隔。忆当秋景明，九老对几席。何曾闭篷窗，卧听寒雨滴。不食贵池鱼，喜寻昭明宅。笔砚鼠行尘，芝菌生铜鬲。思成佳句梦，贻我锦数尺。属者浪吞舟，风雹更附益。老翁哭妇儿，相将难再得。存亡如日月，薄蚀行道失。流俗暗本源，谓神吐其食。神理傥有私，丘祷久以默。
宋-黄庭坚-《贵耳贱目谜》@驴耳对轩轩，争酬价十千。眈眈两虎视，不值一文钱。
宋-黄庭坚-《郭功父得杨次公家金书细字经求予作赞》@为一□□□，□说妙莲华。清净法光明，透彻十二部。我□□□□，□□□曾说。是故秘密藏，藏在微尘中。有大□□□，□□□□卷。字义皆炳然，堂堂而秘密。或以糅□□，□□□□□。以其翰墨切，微细作佛事。胜眼若千□，□□□□海。说法从心起，复以心庄严。非小亦非大，□□众心量。水牛生象牙，堕在诸佛数。
宋-黄庭坚-《郭明甫作西斋于颍尾请予赋诗二首》@食贫自以官为业，闻说西斋意凛然。万卷藏书宜子弟，十年种木长风烟。未尝终日不思颍，想见先生多好贤。安得雍容一樽酒，女郎台下水如天。
宋-黄庭坚-《郭明甫作西斋于颍尾请予赋诗二首》@东京望重两并州，遂有汾阳整缀旒。翁伯入关倾意气，林宗异世想风流。君家旧事皆青史，今日高材未白头。莫倚西斋好风月，长随三径古人游。
宋-黄庭坚-《过百里大夫冢》@行客抱忧端，况复思古人。何年一丘土，不见石麒麟。断碑略可读，大夫身霸秦。虞公纳垂棘，将军西问津。安知五羊皮，自粥千金身。末俗工媒蘖，浮言妒道真。幸逢孟轲赏，不愧微子魂。
宋-黄庭坚-《过洞庭青草湖》@乙丑越洞庭，丙寅渡青草。似为神所怜，雪上日杲杲。我虽贫至骨，犹胜杜陵老。忆昔上岳阳，一饭从人讨。行矣勿迟留，蕉林追獦獠。
宋-黄庭坚-《过方城寻七叔祖旧题》@壮气南山若可排，今为野马与尘埃。清谈落笔一万字，白眼举觞三百杯。周鼎不酬康瓠价，豫章元是栋梁材。眷然挥涕方城路，冠盖当年向此来。
宋-黄庭坚-《过家》@络纬声转急，田车寒不运。儿时手种柳，上与云雨近。舍傍旧佣保，少换老欲尽。宰木郁苍苍，田园变畦畛。招延屈父党，劳问走婚亲。归来翻作客，顾影良自哂。一生萍托水，万事雪侵鬓。夜阑风陨霜，乾叶落成阵。灯花何故喜，大是报书信。亲年当喜惧，儿齿欲毁龀。系船三百里，去梦无一寸。
宋-黄庭坚-《过平舆怀李子先时在并州》@前日幽人佐吏曹，我行堤草认青袍。心随汝水春波动，兴与并门夜月高。世上岂无千里马，人中难得九方臯。酒船鱼网归来是，花落故溪深一篙。
宋-黄庭坚-《过土山寨》@南风日日纵篙撑，时喜北风将我行。汤饼一杯银线乱，蒌蒿数筯玉簪横。
宋-黄庭坚-《过西山》@新春木叶未蒙笼，西望天涯几日通。商洛山间白云起，行歌思见采芝翁。
宋-黄庭坚-《过致政屯田刘公隐庐》@儿时拜公床，眼碧眉紫烟。舍前架茅茨，炉香坐僧禅。女奴煮甖粟，石盆泻机泉。今来扫门巷，竹间翁蜕蝉。堂堂列五老，胜气失江山。石盆烂黄土，茅斋薪坏椽。女奴为民妻，又瘗蒿里园。当年笑语地，华屋转朱栏。课儿种松子，伞盖上参天。投策数去日，木行天再环。先生古人风，铁胆石肺肝。眼前不可意，壮日挂其冠。解衣庐君峰，洗耳瀑布源。雾豹藏文章，惊世时一斑。众人初易之，久远乃见难。忆昔子政在，为翁数解颜。五兵森武库，河汉落舌端。王阳已富贵，尘冠不肯弹。呻吟刊十史，凡例墨新乾。宰木忽拱把，相望风隧寒。百楹书万卷，少子似翁贤。
宋-黄庭坚-《海棠》@海棠院里寻春色，日炙荐红满院香。不觉风光都过了，东窗浑为读书忙。
宋-黄庭坚-《韩献肃公挽词三首》@郁郁高阳里，生才世不孤。八龙归月旦，三凤继天衢。梁坏吾安仰，人亡道固癯。空令湖海士，愁绝奠生刍。
宋-黄庭坚-《韩献肃公挽词三首》@物产原希世，风流更折冲。决疑京兆尹，富国大司农。远业终三事，仁声达九宗。方祈酌周斗，何意辍秦舂。
宋-黄庭坚-《韩献肃公挽词三首》@泪尽才难日，斯人遽陨倾。冰枝忧木稼，食昴恨长庚。名与具茨重，心如颍水清。堂堂万夫表，直作闭佳城。
宋-黄庭坚-《韩信》@韩生高才跨一世，刘项存亡翻手耳。终然不忍负沛公，颇似从容得天意。成皋日夜望救兵，取齐自重身已轻。蹑足封王能早寤，岂恨淮阴食千户。虽知天下有所归，独怜身与哙等齐。蒯通狂说不足撼，陈豨孺子胡能为。予尝贳酒淮阴市，韩信庙前木十围。千年事与浮云去，想见留侯决是非。丈夫出身佐明主，用舍行藏可自知。功名邂逅轩天地，万事当观失意时。
宋-黄庭坚-《何氏悦亭咏柏》@涧底长松风雨寒，冈头老柏颜色悦。天生草木臭味同，同盛同衰见冰雪。君莫爱清江百尺船，刀锯来谋岁寒节。千林无叶草根黄，苍髯龙吟送日月。
宋-黄庭坚-《何萧二族》@西汉功名相国多，南朝人物数诸何。向来富贵喧天地，亦有文章在涧阿。
宋-黄庭坚-《何造诚作浩然堂陈义甚高然颇喜度世飞升之说》@公欲轻身上紫霞，琼爢玉馔厌豪奢。百年世路同朝菌，九钥天关守夜叉。霜桧左纽空白鹿，金炉同契漫丹砂。要令心地闲如水，万物浮沈共我家。
宋-黄庭坚-《何造诚作浩然堂陈义甚高然颇喜度世飞升之说》@万物浮沈共我家，清明心水徧河沙。无钩狂象听人语，露地白牛看月斜。小雨呼儿蓺桃李，疏帘帏客转琵琶。尘尘三昧开门户，不用丹田养素霞。
宋-黄庭坚-《何主簿萧斋郎赠诗思家戏和答之》@善吟闺怨断人肠，二妙风流不可当。傅粉未归啼玉箸，吹笙无伴涩银篁。睡添乡梦客床冷，瘦尽腰围衣带长。天性少情诗亦少，羡他萧史与何郎。
宋-黄庭坚-《和斌老悟道颂》@终日忙忙本圆觉，只为魔强令法弱。不疑更问决疑龟，无病还求除病药。昔人梦中见捕逐，两手无绳元自缚。黄鹂临梦啼一声，白日当窗始知错。
宋-黄庭坚-《和曹子方杂言》@正月尾，垂云如覆盂，雁作斜行书。三十六陂浸烟水，想对西江彭蠡湖。人言春色浓如酒，不见插秧吴女手。冷卿小坞颇藏春，张侯官居柳对门。当风横笛留三弄，烧烛围棋覆九军。尽是向来行乐事，每见琵琶忆朝云。只今不举蛾眉酒，红牙捍拨网蛛尘。曹侯束书丞太，仆试说相马犹可人。照夜白，真乘黄。万马同秣随低昂，一矢射落皂鵰双。张侯犹思在戎行，横山虎北开汉疆。冷卿智多发苍浪，牛刀发硎思一邦。政成十缀舞红妆，两侯不如曹子方。朵颐论诗谓毛张，龟藏六用中有光。何时端能俱过我，扫除北寺读书堂。菊曲煮饼探注汤，更碾盘龙不入香。
宋-黄庭坚-《和陈君仪读太真外传五首》@朝廷无事君臣乐，花柳多情殿阁春。不觉胡雏心暗动，绮罗翻作坠楼人。
宋-黄庭坚-《和陈君仪读太真外传五首》@扶风乔木夏阴合，斜谷铃声秋夜深。人到愁来无处会，不关情处总伤心。
宋-黄庭坚-《和陈君仪读太真外传五首》@梁州一曲当时事，记得曾拈玉笛吹。端正楼空春昼永，小桃犹学淡燕支。
宋-黄庭坚-《和陈君仪读太真外传五首》@高丽条脱琱红玉，逻逤琵琶捻绿丝。蛛网屋煤昏故物，此生惟有梦来时。
宋-黄庭坚-《和陈君仪读太真外传五首》@上皇曾御昭仪传，镜里观形只眼前。养得禄儿倾四海，千秋更有一伶玄。
宋-黄庭坚-《和程德裕颂五首》@贫子还家作富儿，粪箕苕帚未曾遗。人人欲问草书意，怀素从来自不知。
宋-黄庭坚-《和程德裕颂五首》@鹏飞逼塞满空虚，蚊睫安巢却有余。腊月火烧三界尽，从来灰里拨真如。
宋-黄庭坚-《和程德裕颂五首》@山河大地目前机，棋按吹毛更不疑。万里无人无寸草，冻山亭上与谁欺。
宋-黄庭坚-《和程德裕颂五首》@如来刹刹与尘尘，北斗南箕透法身。金粟默然轲好辩，唱歌须是帝乡人。
宋-黄庭坚-《和答登封王晦之登楼见寄》@县楼三十六峰寒，王粲登临独倚阑。清坐一番春雨歇，相思千里夕阳残。诗来嗟我不同醉，别後喜君能自宽。举目尽妨人作乐，几时归得钓鲵桓。
宋-黄庭坚-《和答郭监簿咏雪》@细学梅花落晚风，忽翻柳絮下春空。家贫无酒愿邻富，官冷有田知岁丰。夜听枕边飘屋瓦，梦成江上打船蓬。觉来幽鸟语声乐，疑在白鸥寒苇中。
宋-黄庭坚-《和答君庸见寄别时绝句》@看镜白头知我老，平生青眼为君明。舞姝别後闲珠履，已报丝虫网玉笙。
宋-黄庭坚-《和答李子真读陶庾诗》@乐易陶彭泽，忧思庾义城。风流扫地尽，诗句识余情。往者不再作，前贤畏後生。君言得意处，此意少人明。
宋-黄庭坚-《和答刘太博携家游庐山见寄》@缓辔松阴不起尘，岚山经雨一番新。遥知数夜寻山宿，便是全家避世人。落日已迷烟际路，飞花还报洞中春。可怜不更寻源入，若见刘郎想问秦。
宋-黄庭坚-《和答刘中叟殿院》@平生刘宗正，闻有湖海气。黄石与兵书，雷震锁胸次。跨马开武溪，韔弓作文吏。守祧仁九族，瑑玉诏万世。去乘御史骢，权贵歛手避。时时侵谏草，颇用文章戏。风人托草木，骚客拾兰蕙。倾怀谢僚友，句法何壮丽。诸公游蓬壼，贱子滥末至。风流余翰墨，想见经行地。乌啼霜台柏，岑绝不可诣。峨峨触邪冠，此中有余事。医国妙药石，立朝极泾谓。余子蠹青简，走亦行幞被。
宋-黄庭坚-《和答钱穆父咏猩猩毛笔》@爱酒醉魂在，能言机事疏。平生几两屐，身后五车书。物色看王会，勋劳在石渠。拔毛能济世，端为谢杨朱。
宋-黄庭坚-《和答任仲微赠别》@任君洒墨即成诗，万物生愁困品题。清似钓船闻夜雨，壮如军垒动秋鼙。寒花篱脚飘金钿，新月天涯挂玉篦。更欲少留观落笔，须判一饮醉如泥。
宋-黄庭坚-《和答师厚黄连桥坏大木亦为秋雹所碎》@溪桥乔木下，往岁记经过。居人指神社，不敢寻斧柯。青阴百尺蔽白日，乌鹊取意占作窠。黄泉浸根雨长叶，造物著意固已多。风摧电打扫地尽，竟莫知为何谴诃。独山冷落城东路，不见指名终不磨。
宋-黄庭坚-《和答孙不愚见赠》@诗比淮南似小山，酒名麴米出云安。且凭诗酒勤春事，莫爱儿郎作好官。簿领侵寻台相笔，风埃蓬勃使星鞍。小臣才力堪为掾，敢学前人便挂冠。
宋-黄庭坚-《和答外舅孙莘老》@西风挽不来，残暑推不去。出门厌靴帽，税驾喜巾屦。道山邻日月，清樾深牖户。同舍多望郎，闲官无窘步。少监岩壑姿，宿昔廊庙具。行趋补衮职，黼黻我王度。归休饮热客，觞豆愆调护。浩然养灵根，勿药有神助。寄声旧僚属，训诂及匕箸。尚怜费谏纸，玉唾洒新句。北焙碾玄璧，谷帘煮甘露。何时临书几，剥芡谈至暮。
宋-黄庭坚-《和答王世弼》@文章年少气如虹，肯爱闲曹一秃翁。弦上深知流水意，鼻端不怯运斤风。燕堂淡薄无歌舞，鲑菜清贫只韭葱。惭愧伯鸾留步履，好贤应与孟光同。
宋-黄庭坚-《和答魏道辅寄怀十首》@堂堂阳元公，人物妙晋东。魏侯多能事，彷佛见家风。长鱼无波涛，坐与虾蚬同。诸山摇落尽，旅食岁时穷。
宋-黄庭坚-《和答魏道辅寄怀十首》@平生弄翰墨，客事半九州。天未逢故人，园蔬当肴羞。酒阑豪气在，尚欲椎肥牛。虞卿不穷愁，後世无春秋。
宋-黄庭坚-《和答魏道辅寄怀十首》@雷行万物春，天震而地撼。闭塞成冬冰，楚越自肝胆。貂狐谅柔温，藜藿自羹糁。相思牛羊下，城鼓寒紞紞。
宋-黄庭坚-《和答魏道辅寄怀十首》@剑埋丰城狱，气与牛斗平。皇明烛九幽，湔袚用神兵。谁言黄沙碛，矢尽鼓不呜。至今门下士，落涕为荆卿。
宋-黄庭坚-《和答魏道辅寄怀十首》@别时燕辞屋，草黄秋半分。今来冬日至，稍添刺绣文。百年几会合，美酒不屡醺。犀牛可乞角，穷士难荐论。
宋-黄庭坚-《和答魏道辅寄怀十首》@排江鬼瞰室，贯朽粟红陈。君行谁为容，款门定生嗔。谅无绨袍故，尽是白头新。天涯阿介老，有鼻可挥斤。
宋-黄庭坚-《和答魏道辅寄怀十首》@赤豹负文章，岁晚智剞劂。渴饮南山雾，饥食西山蕨。封狐托脂泽，眉颊颇秀发。时时一樽酒，婆娑弄风月。
宋-黄庭坚-《和答魏道辅寄怀十首》@猛虎倚山号，强梁不敢前。失身槛穽间，摇尾乞人怜。男子要身在，万金自保全。云黄雉兔伏，霜鹘莫空拳。
宋-黄庭坚-《和答魏道辅寄怀十首》@生涯共七十，去日良已半。短长相觖望，面尽酒可断。大道体甚宽，窘束非达观。莫问夜如何，醉从鸡号旦。
宋-黄庭坚-《和答魏道辅寄怀十首》@明驼思千里，驽马怯负荷。小人蠹诗书，安乐北窗卧。瓢空且乞饭，儿寒教补破。机巧生五兵，百拙可用过。
宋-黄庭坚-《和答莘老见赠》@往岁在辛丑，从师海濒州。外家有行役，拜公古邗沟。儿曹被鉴赏，许以综九流。仍许归息女，采蘋助春秋。斯文开津梁，盛德见虚舟。离合略十年，每见仰清修。久次不进迁，天禄勤校雠。文武修衮职，谏垣始登收。身趋邺公城，逐臣既南浮。娈彼丞中馈，家庭供百羞。堂堂来问寝，忽为云雾休。遗玩犹在箧，汝水遶坟丘。南箕与北斗，日月行置邮。相逢辇毂下，存没可言愁。当年小儿女，生子欲胜裘。瓯越委琴瑟，江湖拱松楸。持节转七郡，治功无全牛。还朝蒙嗟识，明月岂暗投。抱被直延阁，疏帘近奎钩。三生石上梦，记是复疑不。隐几付天籁，阅人如海鸥。襟怀俯万物，颜鬓与百忧。长歌可当泣，短生等蜉蝣。悲欢令人老，万世略同流。轩冕来逼身，白蘋晚沧洲。履拂知道肥，净室见天游。小人乐蛙井，痴甚顾虎头。世缘真嚼蜡，骨相谢封侯。松根养茯苓，岁晏望华輈。
宋-黄庭坚-《和答元明黔南赠别》@万里相看忘逆旅，三声清泪落离觞。朝云往日攀天梦，夜雨何时对榻凉。急雪脊令相并影，惊风鸿雁不成行。归舟天际常回首，从此频书慰断肠。
宋-黄庭坚-《和答张仲谟泛舟之诗》@云容天影水中摇，分坐船舷似小桥。联句敏於山吐月，举觞疾甚海吞潮。兴来活脔牛心熟，醉罢红炉鸭脚焦。公子翩翩得真意，马蹄尘里有嘉招。
宋-黄庭坚-《和答赵令同前韵》@人生政自无闲暇，忙里偷闲得几回。紫燕黄鹂驱日月，朱樱红杏落条枚。诗成稍觉嘉宾集，饮少先愁急板催。亲遣小童锄草径，鸣驺早晚出城来。
宋-黄庭坚-《和答子瞻》@一月空回长者车，报人问疾遣儿书。翰林贻我东南句，窗间默坐得玄珠。故园溪友脍腹腴，远包春茗问何如。玉堂下直长廊静，为君满意说江湖。
宋-黄庭坚-《和答子瞻和子由常父忆馆中故事》@二苏上连璧，三孔立分鼎。少小看飞腾，中年嗟远屏。风撼鶺鴒枝，波寒鸿雁影。天不椓斯文，俱来集台省。日月黄道明，桃李春昼永。时平少犴狱，地禁绝蛙黾。颇怀修故事，文会陈果茗。当时群玉府，人物殊秀整。下直马阗阗，杯盘具俄顷。共醉凌波袜，谁窥投辖井。天网极恢疏，道山非簿领。何曾归闭门，灯火生寒冷。欲观太平象，复古望公等。贱子托後车，当烦煮汤饼。
宋-黄庭坚-《和东坡送仲天贶王元直六言韵五首》@仲子霣霜杀草，风流无地寄言。王君攀鳞附翼，礼义端能不骞。
宋-黄庭坚-《和东坡送仲天贶王元直六言韵五首》@不怨子堂堂去，盖念君得得来。家藏会稽妙墨，晚岁喜识方回。
宋-黄庭坚-《和东坡送仲天贶王元直六言韵五首》@两公六字语妙，独我一双眼明。笔似出林鸟翼，诗如落涧泉声。
宋-黄庭坚-《和东坡送仲天贶王元直六言韵五首》@老忆夷门老将，当年许我忘年。博学似刘子政，清诗如孟浩然。
宋-黄庭坚-《和东坡送仲天贶王元直六言韵五首》@天子文明浚哲，今年不次用人。九原埋此佳士，百草无情自春。
宋-黄庭坚-《和范廉》@一代功名醉，斯人尚独醒。风霜寒惨淡，松柏後凋零。岁晚虚前席，天涯作使星。百城同缓带，列校听横经。汲直非刀笔，山翁识宁馨。愁思理前语。祠下柳阴庭。
宋-黄庭坚-《和范信中寓居崇宁还雨二首》@范侯来寻八桂路，走避俗人如脱兔。衣囊夜雨寄禅家，行潦升阶漂两屦。遣闷闷不离眼前，避愁愁已知人处。庆公忧民苗未立，旻公忧木水推去。两禅有意开寿域，岁晚筑室当百堵。他时无屋可藏身，且作五里公超雾。
宋-黄庭坚-《和范信中寓居崇宁还雨二首》@当年游侠成都路，黄犬苍鹰伐狐兔。二十始肯为儒生，行寻丈人奉巾屦。千江渺然万山阻，抱衣一囊遍处处。或持剑挂宰上回，亦有酒罢壶中去。昨来禅榻寄曲肱，上雨傍风破环堵。何时鲲化北溟波，好在豹隐南山雾。
宋-黄庭坚-《和甫得竹数本于周翰喜而作诗和之》@初侯一亩宫，风雨到卧席。前日筑短垣，昨日始封植。平生岁寒心，乐见岁寒色。翩翩佳公子，为致一窗碧。忆公来相居，筮吉龟墨食。人言陋如何，我自适其适。白眼对俗徒，醉帽坐攲侧。人知爱酒耳，不解心得得。阿堵绝往还，此君是宾客。清风吹月来，懽甚齿折屐。有节似见圣，无言谅知默。数回长者车，犹恨地未僻。阴雨打叶时，曲肱自宴息。心游万物初，何处寻辙迹。从来修竹林，乃是逸民国。
宋-黄庭坚-《和高仲本喜相见》@雨氏南浦曾相对，雪满荆州喜再逢。有子才如不羁马，知君心是後凋松。闲寻书册应多味，老傍人门似更慵。何日晴轩观笔砚，一樽相属要从容。
宋-黄庭坚-《和李才甫先辈快阁五首》@山寒江冷丹枫落，争渡行人簇晚沙。菰叶蘋花飞白鸟，一张红锦夕阳斜。
宋-黄庭坚-《和李才甫先辈快阁五首》@赤栏终日倚西风，山色挼蓝小雨中。将老鬓毛秋著木，相思亲旧水连空。
宋-黄庭坚-《和李才甫先辈快阁五首》@长江淡淡吞天去，甲子随波日日流。万事转头同堕甑，一身随世作虚舟。
宋-黄庭坚-《和李才甫先辈快阁五首》@云横章贡雨翻盆，寺下江深水到门。落日荷锄人著本，西风满地叶归根。
宋-黄庭坚-《和李才甫先辈快阁五首》@西南佳气浮马祖，东北祥风绕静居。山邑丰年人少讼，身来访道得斋鱼。
宋-黄庭坚-《和李文伯暑时五首之葛幮》@飞蚊远床帷，来傍青灯集。微凉忽透隙，如带惊雷入。念彼无幮者，中夜何叹及。天下同安眠，西风向秋急。
宋-黄庭坚-《和李文伯暑时五首之蕲蕈》@吾家笛竹簟，旧物最所惜。当年楚山秋，林下千金得。寒光不染著，敻与尘泥隔。落日照江波，依稀比颜色。
宋-黄庭坚-《和李文伯暑时五首之扇》@团扇如明月，动摇微风兴。屏去坐上热，袪逐盘中蝇。有用何提挈，无心分爱憎。炎炎虽可贵，弃置奈寒冰。
宋-黄庭坚-《和李文伯暑时五首之石枕》@沈埋寒泉骨，成器世乃重。贤於曲肱乐，辗转不倾动。六月尘埃闲。头为涔涔痛。一卧洗烦劳，华胥直通梦。
宋-黄庭坚-《和李文伯暑时五首之麈尾》@麈髦副白玉，挥弄柔毵毵。不独效击拂，与君为指南。诸生临广坐，辩口剧春蚕。此物为解纷，吾常见不谈。
宋-黄庭坚-《和凉轩二首》@打荷看急雨，吞月任行云。夜半蚊雷起，西风为解纷。
宋-黄庭坚-《和凉轩二首》@茗椀梦中觉，荷花镜里香。凉生只当处，暑退亦无方。
宋-黄庭坚-《和刘景文》@追随城西园，残暑欲退席。夜凉雨新休，城谯挂苍璧。佳人携手嬉，调笑忘日夕。刘侯本将家，今为读书客。诗名二十年，风雅自推激。牛铎调黄锺，薪余合琴瑟。食无千户封，句有万人敌。颇类邺侯家，连墙架书册。残编汲县冢，半隶鸿都壁。渠成亦秦利，愿公多购获。竟须卜比邻，劳苦相饮食。身有小丑女，已自喜翰墨。要传未见书，遮眼差有益。人生但安乐，券外岂吾力。分鹿谁觉梦，亡羊路南北。公今百寮底，雪发不胜帻。爱公欲湔拂，顾我已头白。
宋-黄庭坚-《和柳子玉官舍十首之芭蕉》@有底春风能好事，解持刀尺翦青天。知君新得草书法，旋卷碧云供小牋。
宋-黄庭坚-《和柳子玉官舍十首之怪石》@山阿有人著薜荔，庭下缚虎眠莓苔。手磨心语知许事，曾见汉唐池馆来。
宋-黄庭坚-《和柳子玉官舍十首之茴香》@邻家争插红紫归，诗人独行齅芳草。丛边幽蠹更不凡，蝴蝶纷纷逐花老。
宋-黄庭坚-《和柳子玉官舍十首之蜜蜂》@秋成想见香租人，菊露风胶蜜几脾。日日山童扫红叶，蜂衙知是主人归。
宋-黄庭坚-《和柳子玉官舍十首之思山斋》@吴儿心著吴山深，满目终南不开慰。有时蝉蜕书几边，梦到五湖千里外。
宋-黄庭坚-《和柳子玉官舍十首之土榻》@榻前鼓吹蛙一部，榻上古木吟风雨。客来相倚竹根眠，免令不解陈登去。
宋-黄庭坚-《和柳子玉官舍十首之小池》@清泉数斛关幽事，生见镜中鱼往来。浮萍蚀尽秋月面，霜为一磨如匣开。
宋-黄庭坚-《和柳子玉官舍十首之心适堂》@一屏一榻无俗尘，左置枯桐右开易。重门不闭谁往还，明月清风是相识。
宋-黄庭坚-《和柳子玉官舍十首之新泉》@墙根新冽寒泉眼，风廊一股来泠泠。灯花夜半知我喜，恰是旧山穿石声。
宋-黄庭坚-《和柳子玉官舍十首之竹坞》@笋随人意疏处生，清风如归自来去。虽然不与俗子期，阴过邻家亦销暑。
宋-黄庭坚-《和吕秘丞》@北海樽中忘日月，南山雾里晦文章。清朝不上九卿列，白发归来三径荒。车辙马蹄疏市井，花光竹影照门墙。人间荣辱无来路，万顷风烟一草堂。
宋-黄庭坚-《和冕仲观试进进士》@人围庙垣重，鼓作宫漏晓。晨门传放钥，坌入荒庭秒。初如求木猿，稍若安巢鸟。黄炉答拜辱，月淡秋天杳。发题疏疑经，按剑或惊矫。官曹严坐起，迾卒禁纷扰。儇趋蚁争邱，痴坐鹭窥沼。江淮有名翬，专场或孤鷕。袖手深盘礡，乞灵颇澴绕。稚旄半父子，相面多中表。鸿将雁行□，牛舐快犊小。墨泓黦寒云，笔尾撼丛筱。雕虫寄鼻咏，攘略倾耳剽。剖蚌得珠难，扬沙见金少。遗形欹冠屦，忘味弃昫麨。虽挥鲁阳戈，余勇事未了。喧哄遂一空，星河明木杪。
宋-黄庭坚-《和甯子与白鹿寺》@谷朗岩开见佛灯，云遮雾掩碧层层。青山得意看流水，白鹿归来失旧僧。
宋-黄庭坚-《和裴仲谋雨中自石塘归》@裴友西来咏古风，驱驰万象笔端空。尚将物色留分我，远近青山烟雨中。
宋-黄庭坚-《和蒲泰亨四首》@我已人间无所用，鬓飘霜雪眼生花。东坡兄弟来虽晚，折箭堪除蚀月蛙。
宋-黄庭坚-《和蒲泰亨四首》@东坡海上无消息，想见惊帆出浪花。三十年来世三变，几人能不变鹑蛙。
宋-黄庭坚-《和蒲泰亨四首》@玉座天开旋北斗，清班鸟散落余花。有人难立百官上，不为庙中羔兔蛙。
宋-黄庭坚-《和蒲泰亨四首》@栽竹养松人去尽，空闻道士种桃花。昨来一夜惊风雨，满地残红噪暮蛙。
宋-黄庭坚-《和任夫人悟道》@夫亡子幼如月魄，摧尽蛾眉作诗客。二十余年刮地寒，见儿成人乃禅寂。万事新新不留故。瘦藤六尺持门户。烦恼林中即是禅，更向何门觅重悟。
宋-黄庭坚-《和舍弟中秋月》@高秋摇落四十五，清都早霜凋桂丛。纤尘不隔四维净，寒光独照万象中。少年气与节物竞，诗豪酒圣难争锋。桓伊老骥思千里，尚能三弄当清风。广文陋儒嬾於事，浩歌不眠倚梧桐。百忧生火作内热，何时心与此月同。後生晚出不勉学，从汉至今无扬雄。天马权奇大宛种，吾家阿熊风骨耸。言诗已出灵运前，行身未闻孟轲勇。明窗文字不取读，蜘蛛结网尘堆壅。少壮几时夏已秋，待而成人吾木拱。怜汝起予秋月篇，我衰安得笔如椽。但使樽中常有酒，不辞坐上更无毡。把诗问字为汝说，便当侯家歌舞筵。
宋-黄庭坚-《和师厚郊居示里中诸君》@篱边黄菊关心事，窗外青山不世情。江橘千头供岁计，秋蛙一部洗朝酲。归鸿往燕竞时节，宿草新坟多友生。身後功名空自重，眼前樽酒未宜轻。
宋-黄庭坚-《和师厚接花》@妙手从心得，接花如有神。根株穰下土，颜色洛阳春。雍也本犁子，仲由元鄙人。升堂与入室，只在一挥斤。
宋-黄庭坚-《和师厚秋半时复官分司西都》@遥知得谢分西洛，无复肯弹冠一尘。园地除瓜犹入市，水田收秫未全贫。杜陵白发垂垂老，张翰黄花句句新。还与老农争坐席，青林同社赛田神。
宋-黄庭坚-《和师厚栽竹》@大隐在城市，此君真友生。根须辰日斸，笋要上番成。龙化葛陂去，凤吹阿阁鸣。草荒三径断，岁晚见交情。
宋-黄庭坚-《和世弼中秋月咏怀》@一年中秋最明月，也照贫家门户来。清光适从人意满，壶觞政为诗社开。秋空高明万物静，此时乃见天地性。广文官舍非吏曹，况得数子发嘉兴。千古风流有诗在，百忧坐忘知酒圣。露华侵衣寒耿耿，绝胜永夏处深甑。人生此欢良独难，夜如何其看斗柄。王甥俊气横九州，樽前为予商声讴。松烟洒落成珠玉，溪藤卷舒烂银钩。北门楼卤地险壮，金堤浊河天上流。离宫殿阁碍飞鸟，霸业池台连秃鶖。当日西园湛清夜，冠盖追随皆贵游。使臣词句高突兀，慷慨悲壮如曹刘。我於人闲触事懒，身世江湖一白鸥。空余诗酒兴不浅，尚能呻吟卧糟邱。偶然青衫五斗米，夺去黄柑千户侯。永怀丹枫树微脱，洞庭潇湘晚风休。晴波上下挂明镜，棹歌放船空际浮。不须乞灵向沈谢，清兴自与耳目谋。江山於人端有助，君不见至今宋玉传悲秋。期君异时明月夜，把酒岳阳黄鹤楼。
宋-黄庭坚-《和孙公善李仲同金樱饵唱酬二首》@人生欲长存，日月不肯迟。百年风吹过，忽成甘蔗滓。传闻上世士，烹饵草木滋。千秋垂绿发，每恨不同时。李侯好方术，肘後探神奇。金樱出皇坟，刺橐览霜枝。寒窗司火候，古鼎冻胶饴。初尝不可口，醇酒和味宜。至今身七十，孺子色不衰。田中按耘鉏，孙息亲抱持。却笑邻舍公，未老须杖藜。
宋-黄庭坚-《和孙公善李仲同金樱饵唱酬二首》@假守富春公，秋毫听民词。夙夜临公厅，归卧酸体肢。李侯来馈药，期以十日知。深中护灵根，金鏁祕玉（上竹下氏）。不须许斧子，辛勤采玉芝。我方困健讼，挝翁争一锥。不能鸣弦坐，颇似巫马期。敢乞刀圭余，归和卯饮卮。傥令忧民病，从此得国医。
宋-黄庭坚-《和孙莘老》@上帝群玉府，道家蓬莱山。延阁排霄起，图书擅荣观。宫槐绿葱葱，岑绝非世间。王度日修饬，文章丽朝班。国器攻杞梓，珍群揜孔莺。中台省符移，僚属礼数宽。品藻开英鉴，赏音发青弹。儒林数耆旧，少监发新斑。
宋-黄庭坚-《和庭诲苦雨不出》@端居广文舍，暑服似纯绵。绿竹尘蒙合，红榴日炙蔫。披襟风入幌，洒面雨连天。莫借角巾垫，勤来坐马鞯。
宋-黄庭坚-《和庭诲雨後》@小霁卧观书，凉轩夏簟舒。天青印鸟迹，云黑卷犀渠。新月来高树，清风转广除。雨师真解事，一为洗空虚。
宋-黄庭坚-《和外舅夙兴三首》@瓜蔓已除垄，苔痕犹上墙。蓬蒿贪雨露，松竹见冰霜。卷幔天垂斗，披衣日在房。无诗叹不还，千古一潜郎。
宋-黄庭坚-《和外舅夙兴三首》@风烈僧鱼响，霜严郡角悲。短童疲酒扫，落叶故纷披。水冻食鲑少，瓮寒浮蚁迟。朝阳乌鸟乐，安稳托禅枝。
宋-黄庭坚-《和谢公定河朔漫成八首》@直令南粤还归帝，谁谓匈奴不敢王。愿见推财多卜式，未须算赋似桑羊。
宋-黄庭坚-《和谢公定河朔漫成八首》@莱公庙略传耆旧，韩令风流在井强。安用鸣鼛增汉垒，不妨罗拜下诸羌。
宋-黄庭坚-《和谢公定河朔漫成八首》@汉时水占十万顷，官寺民居皆浊河。岂必九渠亡故道，直缘穿凿用功多。
宋-黄庭坚-《和谢公定河朔漫成八首》@漠庭数遣林牙使，羌种来窥雁塞耕。壮士看天思上策，月边鸣笛为谁横。
宋-黄庭坚-《和谢公定河朔漫成八首》@蛛蒙黄画屏初暗，尘涩金门锁不开。六十余年望琱辇，赭袍曾是映宫槐。
宋-黄庭坚-《和谢公定河朔漫成八首》@百里弃疆王自直，万金损费物皆春。须令牧马甘踰幕，更遣弯弓不射人。
宋-黄庭坚-《和谢公定征南谣》@传闻交州初陵梁，东连五溪西氐羌。军行不断蛮标盾，谋主皆收汉畔亡。合浦谯门腥血沸，看兴城下白骨荒。谋臣异时坐致寇，守臣今日愧苞桑。已遣戈船下漓水，更分楼船浮豫章。颇闻师出三鸦路，尽是中屯六郡良。汉南食麦如食玉，湖南驱人如驱羊。营平请谷三百万，祁连引兵九千里。少府私钱不可知，大农计岁今余几。土兵番马貔虎同，蝮蛇毒草篁竹中。未论刍粟捐金费，直愁瘴疠连营空。我思荆州李太守，欲募蛮夷令自攻。至今民歌尹杀我，州郡择人诚见功。张乔祝良不难得，谁借前筯开天聪。诏书哀痛言语切，为民一洗横尸血。摧锋陷坚赏万户，堑山堙谷穷三穴。南平旧时颇臣顺，欲献封疆请旄节。庙谟犹计病中原，岂知一朝更屠灭。天道从来不争胜，功臣好为可喜说。交州鸡肋安足贪，汉开九郡劳臣监。吕嘉不肯佩银印，徵侧持戈敌百男。君不见往年濒海未郡县，赵佗闭关罢朝献。老翁窃帝聊自娱，白头抱孙思事汉。孝文亲遗劳苦书，稽首请去黄屋车。得一亡十终不忍，太宗之仁千古无。
宋-黄庭坚-《和邢惇夫秋怀十首》@残暑已俶装，好风方来归。未能疏团扇，且复制秋衣。高蝉遂如许，长吟送落晖。相戒趣女功，莎虫能表微。
宋-黄庭坚-《和邢惇夫秋怀十首》@曩时高唐客，暮雨朝行云。阴居怀天匹，楚观梦纷纭。我欲睹光仪，斋明炷炉薰。天高万物肃，谁为帝子魂。
宋-黄庭坚-《和邢惇夫秋怀十首》@七均师无声，五和常主淡。芸芸观此归，一德贯真滥。梦临秋江水，鱼虾避窥瞰。明月本无心，谁令作寒监。
宋-黄庭坚-《和邢惇夫秋怀十首》@王度无畦畛，包荒用冯河。秦收郑渠成，晋得楚材多。用人当其物，不但轴与薖。六通而四闢，玉烛四时和。
宋-黄庭坚-《和邢惇夫秋怀十首》@相如用全赵，留侯开有汉。名登太山重，功略天下半。让颇封韩彭，事成群疑泮。天道当曲全，小智骜後患。
宋-黄庭坚-《和邢惇夫秋怀十首》@庆州名父子，忠勇横八区。许身如稷契，初不学孙吴。荷戈去防秋，面皱鬓欲疏。虽折千里冲，岂若秉事枢。
宋-黄庭坚-《和邢惇夫秋怀十首》@谢公蕴风流，诗作鲍照语。丝虫萦草纸，笔力挟风雨。万里投谏书，石交化豺虎。世方用贤髦，先成泉下土。
宋-黄庭坚-《和邢惇夫秋怀十首》@今日吕虢州，堂堂古遗直。许国输九死，补天鍊五色。颇修谏员缺，人寿无金石。西风壮夫泪，多为程颢滴。
宋-黄庭坚-《和邢惇夫秋怀十首》@吾友陈师道，抱瑟不吹竽。文章似扬马，欬唾落明珠。固穷有胆气，风壑啸於菟。秋来入诗律，陶谢不枝梧。
宋-黄庭坚-《和邢惇夫秋怀十首》@邢子卧北窗，吟秋意少悰。读书用意苦，呕血惊乃翁。安得和扁辈，为浣学古胸。肺热今好否，微凉生井桐。
宋-黄庭坚-《和宣叔乞笋伽陀二颂》@笋充庖，日百尾。千角鹿，九首虺。心生窍，浑沌死。搜中林，撅稚子。腹便便，老饕耳。
宋-黄庭坚-《和宣叔乞笋伽陀二颂》@收夏筤，四月尾。雨班班，雷虺虺。茧栗幡，觳（觳殳換束）死。数寺来，勤老子。或遭骂，墙有耳。
宋-黄庭坚-《和游景叔月报三捷》@汉家飞将用庙谋，复我匹夫匹妇雠。真成折箠禽胡月，不是黄榆牧马秋。幄中已断匈奴臂，军前可饮月氏头。愿见呼韩朝渭上，诸将不用万户侯。
宋-黄庭坚-《和早秋雨中书怀呈张邓州》@喜闻三径被恩书，五马来歌塞里闾。天上日清消螮蝀，海演风静复爰居。龟逢衔骨方为鹘，兰不当门亦见锄。已发覆盆瞻睿圣，何因犹著故溪鱼。
宋-黄庭坚-《和张沙河招饮》@张侯耕稼不逢年，过午未炊儿女煎。腹里虽盈五车读，囊中能有几钱穿。况闻縕素尚黄葛，可怕雪花铺白毡。谁料丹徒布衣得，今朝忽有酒如川。
宋-黄庭坚-《和知命招晁道夫叔侄》@过我诸公子，寂寥非世娱。茶须亲碾试，酒可倩行沽。日永乌皮几，窗寒竹火炉。不来寻翰墨，僮仆解吴歈。
宋-黄庭坚-《和中玉使君晚秋开天宁节道场》@江南江北尽云沙，车骑东来风旆斜。倒影楼台开紫府，得霜篱落剩黄花。钓溪筑野收多士，航海梯山共一家。想见屋坛祝尧寿，步虚声里静无哗。
宋-黄庭坚-《和仲谋夜中有感》@纸窗惊吹玉蹀躞，竹砌碎撼金琅璫。兰缸有泪风飘地，遥夜无人月上廊。愁思起如独绪茧，归梦不到合懽床。少年多事意易乱，诗律坎坎同寒螿。
宋-黄庭坚-《和朱宏夫真妄颂》@须弥说法大海听，南箕吹折北斗柄。蟭螟千眼照世间，保君通达真妄竟。
宋-黄庭坚-《和子瞻内翰题公择舅中丞山房》@幽人八座复中台，想见书堂山杏开。四十余年僧屈指，时因秋雁寄声来。
宋-黄庭坚-《和子瞻戏书伯时画好头赤》@李侯画骨不画肉，笔下马生如破竹。秦驹虽入天仗图，犹恐真龙在空谷。精神权奇汗沟赤，有头赤乌能逐日。安得身为汉都护，三十六城看历历。
宋-黄庭坚-《河舟晚饮呈陈说道》@西风脱叶静林柯，浅水扁舟阁半河。落日游鱼穿镜面，中秋明月涨金波。由来白发生无种，岂似青山保不磨。胜事只愁樽酒尽，莫言争奈醉人何。
宋-黄庭坚-《衡山》@万丈融峰插紫霄，路当穷处架仙桥。上观碧落星辰近，下视红尘世界遥。螺簇山低青点点，线拖远水白迢迢。当门老桧枝难长，绝顶寒松叶不雕，才到秋初霜已降，每逢春尽雪方消。猥岩老衲针常把，度夏禅僧扇懒摇。雷向池中兴雨泽，鸟於窗外奏萧韶。游人未必长居此，暂借禅房宿两宵。
宋-黄庭坚-《红蕉洞独宿》@南床高卧读逍遥，真感生来不易销。枕落梦魂飞蛱蝶，灯残风雨送芭蕉。永怀玉树埋尘土，何异蒙鸠挂苇苕。衣笐妆台蛛结网，可怜无以永今朝。
宋-黄庭坚-《洪范以不合俗人题厅壁二绝句次韵和之》@寂寥吾道付万世，忍向时人觅赏音。搔首金城西万里，樽前从此叹人琴。
宋-黄庭坚-《洪范以不合俗人题厅壁二绝句次韵和之》@埋没高才筑钓间，风云未会要鲵桓。南康郡下参军耳，付与红尘白眼看。
宋-黄庭坚-《鸿沟》@英雄并世不相容，割据山川计亦穷。沟水已东全入汉，淮阴谁复议元功。
宋-黄庭坚-《侯尉家听琵琶》@舫斋苍竹雨声中，一曲琵琶酒一锺。恰似浔阳江上听，只无明月与丹枫。
宋-黄庭坚-《侯尉之吉水覆按未归三日泥雨戏成寄之》@叹息侯嬴老，尉曹鞍马疲。山花迷部曲，江雨压旌旗。越鸟劝沽酒，竹鸡忧蹋泥。不知何处醉，遥寄解酲诗。
宋-黄庭坚-《侯元功问讲学之意》@金声而玉振，从本用圣学。石师所未讲，赤子有先觉。丝直则为弦，可射可以乐。竹笋不成芦，白珪元抱璞。匏瓜不能匏，其裔犹为瓟。土俗颇暖姝，西笑长安乐。革无五声材，终然应宫角。木人得郢工，鼻端乃可斲。
宋-黄庭坚-《胡朝请见和复次韵》@人笑庾郎贫，满胸饭寒菜。春盘食指动，笋茁入市卖。回首万钱厨，不羡廊庙宰。民生暂神奇，胞嶲伐性坏。忍持芭蕉身，多负牛羊债。箨龙不称冤，易致等拾芥。萧萧烟雨姿，壮士持戈介。骈头沸鼎鼎，可口垂涎嘬。霜丛负後凋，玉食香余噫。续诗无全功，葑菲傥可采。
宋-黄庭坚-《胡逸老吴生画屏赞》@两虎戏搏文章露，千林号风雷欲雨。慎勿私斗伤爪距，豺狼野子即当路。
宋-黄庭坚-《葫芦颂》@大葫芦乾枯，小葫芦行酤。一居金仙宅，一往黄公垆。有此通大道，无此令人老。不问恶与好，两葫芦俱倒。
宋-黄庭坚-《虎号南山一章》@虎号南山，北风雨雪。百夫莫为，其下流血。相彼暴政，几何不虎。父子相戒，是将食汝。
宋-黄庭坚-《二章》@伊彼大吏，易我鳏寡。矧彼小吏，取桎梏以舞。念昔先民，求民之瘼。今其病之，言置於壑。
宋-黄庭坚-《三章》@出民于水，惟夏伯禹。今俾我民，昏垫平土。岂弟君子，伊我父母。不念赤子，今我何怙。呜呼旻天，如此罪何苦。
宋-黄庭坚-《花光仲仁出秦苏诗卷思二国士不可复见开卷绝》@梦蝶真人貌黄槁，篱落逢花须醉倒。雅闻花光能画梅，更乞一枝洗烦恼。扶持爱梅说道理，自许牛头参已早。长眠橘洲风雨寒，今日梅开向谁好。何况东坡成古丘，不复龙蛇看挥扫。我向湖南更岭南，系船来近花光老。叹息斯人不可见，喜我未学霜前草。写尽南枝与北枝，更作千峰倚晴昊。
宋-黄庭坚-《化毡颂》@夺却群生夏衣，成得衲僧卧具。为伊业识茫茫，所以一夺一与。三百四百野狐队，中有一两个不瞌睡。十方虚空百杂碎，宁不打破悭皮袋。
宋-黄庭坚-《画马赞》@御与马相得，维予止作，万里不日而复。士志於学，则亦无息，以师友为辔策，及其至焉维尔力。
宋-黄庭坚-《画墨竹赞》@人有岁寒心，乃有岁寒节。何能貌不枯，虚心听霜雪。
宋-黄庭坚-《画木石赞》@小山丛竹，到天古木。石下有人，定是山谷。
宋-黄庭坚-《画牧牛赞》@鼻之柔也，以绳牧之。心之柔也，以道牧之。纵而不蹊人之田，其谁早服之。
宋-黄庭坚-《淮阴侯》@韩生沈鸷非悍勇，笑出胯下良自重。滕公不斩世未知，萧相自追王始用。成安书生自圣贤，左仁右圣兵在咽。万人背水亦书意，独驱市井收万全。功成广武坐东向，人言将军真汉将。兔死狗烹姑置之，此事已足千年垂。君不见丞相商君用秦国，平生赵良头雪白。
宋-黄庭坚-《还家呈伯氏》@去日樱桃初破花，归来著子如红豆。四时驱迫少须臾，两鬓飘零成老丑。永怀往在江南日，原上急难风雨後。私田苦薄王税多，诸弟号寒诸妹瘦。扶将白发渡江来，吾二人如左右手。苟从禄仕我邅回，且慰家贫兄孝友。强趋手板汝阳城，更责愆期被词诟。法官毒螫草自摇，丞相霜威人避走。贱贫孤远盖如上此，此事端于我何有。扛囊粟麦七十钱，五人兄弟二十口。官如元亮且折腰，心似次山羞曲肘。北窗书册久不开，筐箧黄尘生锁钮。何当略得共诗论，况乃雍容把杯酒。意气敷腴贵壮年，不早计之且衰朽。安得短船万里随江风，养鱼去作陶朱公。斑衣奉亲伯与侬，四方上下相依从。用舍由人不由己，乃是伏辕驹犊耳。
宋-黄庭坚-《还深父同年兄诗卷》@四体懒不佳，百虫夜相煎。呼灯探床头，忽得故人编。一哦肺渴减，再读头风痊。清切如其人，石齿漱潺湲。园林秋郊静，桃李春昼妍。雍容比兴体，百物落眼前。仍仍愁时语，听猿三峡船。梅黄雨扑地，水白雁横天。叹息夜渠央，屋角月上弦。把卷著床头，我知其人贤。昨日河间令，横胥不顾钱。如臂使十指，从我伸与拳。淹留落闲处，坐研考二篇。更使有闲日，歌嘲舍兰荃。何时造化手，端为铸龙泉。
宋-黄庭坚-《还神冈圆首座戒刀颂》@平生受用，三尺吹毛。欢喜斩新，拾得孟劳。梦中唤起，犹自忉忉。我王库中，无如是刀
宋-黄庭坚-《黄几复自海上寄惠金液三十两且曰唯有德之士》@皱面黄须已一翁，樽前犹发少年红。金丹乞与烦真友，只恐无名帝籍中。
宋-黄庭坚-《黄龙南禅师真赞》@我手何似佛手，日中见斗。我脚何似驴脚，锁却狗口。生缘在甚麽处，黄茆里走。乃有北溟之鲲，揭海生尘。以长觜鸟啄其心肝肺，乃退藏於密。待其化而为鹘，与之羽翼，九万里则风斯在下矣。自为炉而熔凡圣之铜，乃将图南也。道不虚行，是谓无功之功。偏得其道者，一子一孙而已矣。得其者，皆为万物之宗。工以丹墨，得皮得骨。我以无舌，赞水中月。
宋-黄庭坚-《黄龙清和尚真赞》@黄河彻底冻，白发通心白。虽有顾陆手，百巧画不得。
宋-黄庭坚-《黄雀》@牛大垂天且割烹，细微黄雀莫贪生。头颅虽复行万里，犹和盐梅傅说羹。
宋-黄庭坚-《黄庭画赞》@君诵黄庭内外篇，本欲洗心不求仙。夜眎片月堕我前，黑气剥尽朝日鲜。一暑一寒久自坚，体中风行上通天，亭亭孤立孰旁缘。至哉道师昔云然，既已得之戒不传。知我此心未亏骞，指我婴儿藏谷渊。言未绝口行已旋，我记其言夜不眠。
宋-黄庭坚-《黄颍州挽词三首》@恭惟同自出，累世复通家。惠沫沾枯涸，忠规补过差。胸中明玉石，仕路困风沙。尚有平生酒，秋原洒菊花。
宋-黄庭坚-《黄颍州挽词三首》@临民次公老，论事长舆通。袖有投虚刃，时无斲鼻工。风流前辈近，名实後人公。不谓三日别，今成万事空。
宋-黄庭坚-《黄颍州挽词三首》@公与汝阳守，人间孝友稀。脊令鸣夜雨，常棣倚春晖。粉省双飞入，泉台相与归。哀笳宛丘道，衰涕不胜挥。
宋-黄庭坚-《会稽竹箭为蕲春傅尉作》@会稽竹箭天下闻，青岭霜笴摇紫云。金作仆姑如鸟翼，壮士持用横三军。迩来场师无远虑，翦伐柔萌荐葅茹。人闲御武急难才，不得生民饱霜露。嘉瓜美果无他长，取升俎豆献壶觞。奈何生与此等伍，大器小用良可伤。吾闻先王用人力，不足有余无损益。硕人俣俣舞公庭，长咏国风三叹息。
宋-黄庭坚-《毁璧》@毁璧兮陨珠，执手者兮问过。爱憎兮万世一轨，居物之忌兮，固常以好为祸。羞桃肴兮饭汝，有席兮不嫔汝坐。归来兮逍遥，采云英兮御饿。淑善兮清明，阳春兮玉冰。畸於世兮天脱其撄，爱骨人兮冥冥。弃汝阳侯兮遇汝曾不如生，未危可以去兮殆而其雏婴，众雏羽翼兮故巢倾。归来兮逍遥，西山浪波何时平。山涔涔兮猿鹤同舍，瀑垂天兮雷霆在下。云月为昼兮风雨为夜，得意山川兮不可绘画。寂寥无朋兮去道如咫，彼生坎兮可谢。归来兮逍遥，增胶兮不聊此暇。
宋-黄庭坚-《慧林中禅师真赞》@廓然豁尔，师不自知。工何能写，晬然衎尔。工以为真，师不谓之假。金然玉尔，物自宾之。木然石尔，孰能亲之。维丹青不能新之，其孰能陈之。
宋-黄庭坚-《吉老两和示戏答》@欲聘石室碑，小诗委庭下。颇似山阴写道经，虽与群鹅不当价。画沙无地觅锥锋，点勘永和书法同。人言外论殊不尔，勿持明冰照夏虫。
宋-黄庭坚-《吉老受秋租辄成长句》@黄花事了绿丛霜，蟋蟀催寒夜夜床。爱日捃收如盗至，失时鞭扑奈民疮。田夫田妇肩頳担，江北江南稼涤场。少忍飞糖眯君眼，要令私廪上公仓。
宋-黄庭坚-《即来》@先去岂长别，後来非久亲。新坟将旧冢，相次似鱼鳞。茂陵谁辨汉，骊山讵识秦。千里与昨日，一种并成尘。定知今世士，还是昔时人。乌用取他骨，复持埋我身。
宋-黄庭坚-《即席》@落叶不胜扫，月明树阴疏。亲邻二三子，樽酒相与俱。霜栗剥寒橐，晚菘煮青蔬。解官方就门，敦薄无简书。纯益气萧萧，未羁天马驹。元礼喜作诗，豪气小未除。大薛知力学，日来反三隅。小薛受善言，如以柳贯鱼。天民尝逸驾，近稍就橛株。知命虽畸人，清谈颇有余。阿卢快犊子，规矩尚小殊。不材於用少，我则涧底樗。会合只偶然，等闲异秦吴。人生一世间，何异乐出虚。过耳莫省领，披怀使恢疏。买网尚可鱠，倒壶更遣沽。不当爱一醉，倒倩路人扶。
宋-黄庭坚-《急雪寄王立之问梅花》@红梅雪里与蓑衣，莫遣寒侵鹤膝枝。老子此中殊不浅，尚堪何逊作同时。
宋-黄庭坚-《几道复觅槟榔》@蛮烟雨里红千树，逐水排痰肘後方。莫笑忍饥穷县令，烦君一斛寄槟榔。
宋-黄庭坚-《几复读庄子戏赠》@蜩化抢榆枋，鹏化抟扶摇。大椿万岁寿，粪英不重朝。有待於无待，定非各逍遥。譬如宿舂粮，所诣岂得辽。漆园槁项翁，闻风独参寥。物情本不齐，显者桀与尧。烈风号万窍，杂然吹籁箫。声随器形异，安可一律调。何尝用吾私，总领使同条。惜哉向郭误，斯文晚未昭。胡不弃影事，直以神理超。木资不才生，雁得不才死。投身死生中，未可优劣比。深藏无所用，一寓不得已。逍遥同我谁，岁暮於吾子。
宋-黄庭坚-《几复寄槟榔且答诗劝予同种复次韵寄之》@少来不食蚁丘浆，老去得意漆园方。监中已失儿时面，忍能乞与兵作郎。
宋-黄庭坚-《己未过太湖僧寺得宗汝为书寄山蓣白酒长韵诗》@从学晚闻道，谋官无见功。早衰观水鉴，内热愧邻邦。比邻有宗侯，治剧乃雍容。摩手抚鳏寡，蒿碪磔强梁。桃李与荆棘，称物施露霜。政经甚缜密，私不蚍蜉通。吏舍无请赇，家有侯在堂。府符下盐策，县官劝和羹。作民敏风雨，令先诸邑行。我居万夫上，闒惰世无双。此邑宅岩岩，里中颇秦风。翁媪无恙时，出分如峰房。一钱气不直，白梃及父兄。簪笔怀三尺，揖我谓我臧。向来豪杰吏，治之以牛羊。我不忍敌民，教养如儿甥。荆鸡伏鹄卵，久望羽翼成。讼端凶凶来，谕去稍听从。尚余租庸调，岁岁稽法程。按图索家资，四壁达牖窗。揜目鞭扑之，桁杨相推掁。身欲免官去，驽马恋豆糠。所以积廪盐，未使户得烹。八月酾社酒，公私乐年登。遣徒与会稽，而悉走荻篁。吾惟不足遣，夙驾略我疆。邑西軱戾地，是尝婴吾锋。龈齕其强宗，彼乃可使令。夙夜于远郊，草露沾帷裳。入磴履虎尾，扪萝触虿芒。借问夕何宿，烟边数峰横。松竹不见天，蟠空作秋声。谷鸟与溪濑，合弦琵琶筝。税驾乱石间，岩寺鸣疏钟。山农颇来服，见其父孙翁。苦辞王赋迟，户户无积藏。民病我亦病，呻吟达五更。韵为诵书语，行歌类楚狂。举鞭问嘉禾，秣马可及城。惜哉忧城旦，不得对榻床。洒笔付飞鸟，北风吹报章。书回银钩壮，句与麝煤香。浮蛆拨官醅，倾壶嫩鹅黄。山气常蓊（外勹内盍），此物可屡觞。蓣药割紫藤，开笼喜手封。味温颇宜人，芼以石饴姜。举杯引药糜，咏诗对寒江。寄声甚劳苦，相思秋月明。我邑万户乡，其民资嚚凶。欲割以寿公，使之承化光。反以来寿我，中有吞舟鲸。铜墨俱王命，职思慰孤惸。何时赌一掷，烧烛咒明琼。
宋-黄庭坚-《记梦》@众真绝妙拥灵君，晓然梦之非纷纭。窗中远山是眉黛，席上榴花皆舞裙。借问琵琶得闻否，灵君色庄妓摇手。两客争棋烂斧柯，一儿坏局君不呵。杏梁归燕语空多，奈此云窗雾阁何。
宋-黄庭坚-《既作闵雨诗是夕遂澍雨夜中喜不能寐起作喜雨》@南风吹雨下田塍，田父伸眉愿力耕。麰麦明年应解好，帘栊今夜不胜清。直须洗尽焦枯意，不厌屡闻飘洒声。黄卷腐儒何所用，惟将歌咏报升平。
宋-黄庭坚-《寂住阁》@庄周梦为胡蝶，胡蝶不知庄周。当处出生随意，急流水上不流。
宋-黄庭坚-《寄别说道》@数行嘉树红张锦，一派春波绿泼油。回望江城见归鸟，乱鸣双橹散轻鸥。柳条折赠经年别，芦箎吹成落日愁。双鲤寄书难尽信，有情江水尚回流。
宋-黄庭坚-《寄晁元中十首》@子云赋逐贫，退之文送穷。二作虽类俳，颇见壮士胸。晁子问行津，欲济无山穷。著书道蒿底，端有古人风。
宋-黄庭坚-《寄晁元中十首》@沙拥大江水，泥封函谷关。古来世上雄，宰木风雨寒。鲁儒守一经，亦有涧谷盘。何事穷愁极，江南庾子山。
宋-黄庭坚-《寄晁元中十首》@河清无人待，兰芳无人采。山空露团团，葛蔓石磊磊。世有倾国媒，一笑珠百琲。往时祢处士，颠倒孔北海。
宋-黄庭坚-《寄晁元中十首》@楚宫细腰死，长安眉半额。比来翰墨场，烂漫多此色。文章本心术，万古无辙迹。吾尝期斯人，隐若一敌国。
宋-黄庭坚-《寄晁元中十首》@北书来无期，雁不到梅岭。欲遗双鲤鱼，枫叶江路永。平生中心愿，褊短不获骋。富贵安可为，吾亦有岑鼎。
宋-黄庭坚-《寄晁元中十首》@济岱有佳人，肌肤若冰雪。我愿从之游，补我黥与刖。了不解人嗔，真成一痴绝。栎社定颓然，聊用神吾拙。
宋-黄庭坚-《寄晁元中十首》@山公怀冱渭，浚冲遭鉴赏。代岂无若人，吹嘘青云上。念君如济水，抱清伏泉壤。行潦酌尊彝，吾犹恃源往。
宋-黄庭坚-《寄晁元中十首》@蛾眉在蒿莱，金玉千里音。遥思甑生尘，汗漫观古今。沈冥惊人句，摹写咏时禽。无为愁肝肾，君子要刳心。
宋-黄庭坚-《寄晁元中十首》@临川往长怀，神交可心晤。文章不经世，风期南山雾。化虫哦四时，悲喜各有故。吾独无间然，子规劝归去。
宋-黄庭坚-《寄陈适用》@日月如惊鸿，归燕不及社。清明气妍暖，亹亹向朱夏。轻衣颇宜人，裘褐就椸架。已非红紫时，春事归桑柘。空余车马迹，颠倒桃李下。新晴百鸟语，各自有匹亚。林中仆姑归，苦遭拙妇骂。气候使之然，光阴促晨夜。解甲号清风，即有幽虫化。朱墨本非工，王事少闲暇。幸蒙余波及，治郡得黄霸。邑邻陈太丘，威德可资借。决事不迟疑，敏手擘太华。颇复集红衣，呼僚饮休暇。歌梁韵金石，舞地委兰麝。寄我五字诗，句法窥鲍谢。亦叹簿领劳，行欲问田舍。相期黄公垆，不异秦人炙。我初无廊庙，身愿执耕稼。今将荷锄归，区芋畦甘蔗。观君气如虹，千辈可陵跨。自当出怀璧，往取连城价。赐地买歌僮，珠翠罗广厦。富贵不相忘，寄声相慰藉。
宋-黄庭坚-《寄杜家父二首》@红紫争春触处开，九衢终日犊车雷。闲情欲被春将去，鸟唤花惊只麽回。
宋-黄庭坚-《寄杜家父二首》@风尘点汙青春面，自汲寒泉洗醉红。径欲题诗嫌浪许，杜郎觅句有新功。
宋-黄庭坚-《寄顿二主簿时在县界首部夫凿石塘河》@杨柳青青春向分，遥知河曲万夫屯。侵星部曲随金鼓，带月旌旗宿渚亹。畚插如云声凶凶，风埃成雾气昏昏。已令访问津头路，行约青帘共一樽。
宋-黄庭坚-《寄傅君倚同年》@有情清江水，东下投豫章。故人江上居，不寄书一行。相思对明月，谈笑如清光。向风长叹息，孤雁起寒塘。倾写郁结怀，因之东南翔。姑氏有淑质，幽林兰静芳。愿因奉箕帚，蘋藻羞烝尝。念君方策名，要津迈腾骧。引车入里门，观者塞路旁。雝雝求匹好，羔雁委潘杨。顾惟蓬茅陋，岂能屈东床。眷言南鸣雁，七子伊在桑。幸缘一日雅，结好永不忘。
宋-黄庭坚-《寄耿令几父过新堂邑作乃几父旧治之地》@呼船凌大河，驱马踏平沙。道傍开新邑，千户有生涯。四衢平且直，绿槐阴县衙。问谁作此邑，耆旧对予嗟。前日耿令君，迁民出坳窊。始迁民怀土，异端极纷拿。既迁人气和，草木茂萌芽。桃李虽不言，春风满城花。陵陂青青麦，烟雨润桑麻。自非耿令君，大泽荒蒹葭。白头晏起饭，襁褓语呕哑。自非耿令君，漂转随鱼虾。岂弟民父母，不专司敛赊。令君两男儿，有德必世家。问令今安在，解官驾柴车。当时舞文吏，白璧强生瑕。令君袖手去，不忍试虎牙。人往惜事废，感深知政嘉。我闻耆旧语，叹息至昏鸦。定知循吏传，来者不能加。今为将军客，轩盖湛光华。幕府省文书，醉归接斜。怀宝仁者病，偷安道之邪。勉哉思爱日，赠言同马檛。
宋-黄庭坚-《寄贺方回》@少游醉卧古藤下，谁与愁眉唱一杯。解作江南断肠句，只今唯有贺方回。
宋-黄庭坚-《寄怀公寿》@好赋梁王在日边，重帘复幕锁神仙。莫因酒病疏桃李，且把春愁付管弦。愚智相悬三十里，荣枯同有百余年。及身强健且行乐，一笑端须直万钱。
宋-黄庭坚-《寄怀蓝六在延平》@贫贱相知若吾友，取端於此能更求。德性委蛇结绿佩，文章璨烂珊瑚钩。与君千里共明月，思子一日如三秋。愿学延平两龙剑，风波际会永同游。
宋-黄庭坚-《寄怀元翁》@岁年丰稻杭，井邑盛烟火。北园曾未窥，王事方勤我。花枝互低昂，鸟语相许可。观物见归根，抚时终宴坐。搔首望四邻，诸贤皆最课。极工簿领书，甚办米盐颗。平生短朱墨，吏考仰丞佐。初无公侯心，骨相本寒饿。明窗怀玉友，清绝吟楚些。念君方坐曹，无因奉虚左。
宋-黄庭坚-《寄怀赵正夫奉议》@春皇抚宇宙，仁气被园林。草木怀元宠，松柏抱常心。揽观万物表，有觉咏时禽。一劝君沽酒，一起予投簪。小人畏罪罟，澡雪奉官箴。鸡鸣风雨晦，鹤鸣涧谷阴。维此方寸宝，日月所照临。泽蒲渐绿弱，山桃破红深。永怀寂寞人，黄卷事幽寻。虚窗驰野马，宴坐醉古今。鸳鸯求好匹，笙磬和同音。何时闻笑语，清夜对横琴。
宋-黄庭坚-《寄黄从善》@故人千里隔谈经，想见牛刀刃发硎。渴雨芭蕉心不展，未春杨柳眼先青。凫飞叶县郎官宰，虹贯江南处士星。天子文思求逆耳，吾宗一为试雷霆。
宋-黄庭坚-《寄黄龙清老三首》@万山不隔中秋月，一雁能传寄远书。深密伽陀枯战笔，真成相见问何如。
宋-黄庭坚-《寄黄龙清老三首》@风前橄榄星宿落，日下桄榔羽扇开。昭默堂中有相忆，清愁忽遣化人来。
宋-黄庭坚-《寄黄龙清老三首》@骑驴觅驴但可笑，非马喻马亦成痴。一天月色为谁好，二老风流只自知。
宋-黄庭坚-《寄季张》@园中看笋已成竹，阶下种槐还得阴。出门望君车马绝，临水问信鲤鱼沈。赠君以匠石斸泥之利器，渊明无弦之素琴。此书到日可归来，思子妙质为知音。
宋-黄庭坚-《寄家》@近别几日客愁生，固知远别难为情。梦回官烛不盈把，犹听娇儿索乳声。
宋-黄庭坚-《寄李次翁》@两断山川明，花深鸟乌乐。枯骨不沾名，古今同一壑。惟有在世时，聊厚不为薄。南箕与北斗，亲友多离索。斯文如旧欢，李侯极磊落。颇似元鲁山，用心抚疲弱。不以民为梯，俯仰无所怍。胸中种妙觉，岁晚期必获。然膏夜读书，见圣宜有作。文字寄我来，官邮远飞橐。世缘心已死，傥得万金药。
宋-黄庭坚-《寄刘泗州》@生天生地常为主，此事惟应作者知。康济小民归一臂，屈伸由我更由谁。
宋-黄庭坚-《寄刘泗州》@万马千艘要路津，禅翁新画两朱轮。行春定得忘言对，金碧浮图何姓人。
宋-黄庭坚-《寄六祖范和尚颂》@范公头上著枷，涪翁脚上著杻。且共弥勒过冬，闲坐地炉数九。
宋-黄庭坚-《寄南阳谢外舅》@谢公遂偃蹇，南阳无旧庐。天与解缨绂，元非傲当涂。庖丁释牛刀，众手斫大軱。白云曲肱卧，青山满床书。妙质落川泽，果然天网疏。故知今人巧，未觉古人迂。筑场岁功休，夜泉鸣竹渠。胸怀郁垒块，此物谅时须。儿能了翁事，安用府中趋。孙能诵翁诗，乃是千里驹。人生行乐耳，用舍要自如。我方神其拙，社栎官道樗。公犹忧斧斤，睥睨斲樽壶。万古身後前，芭蕉秋雨余。少年喜狡狯，叱化粒成珠。谟功可歌舞，学古则暖姝。所好果不同，未可一理驱。眇思忘言对，安得南飞凫。鄙心生蔓草，萌芽望耘鉏。离筵如昨日，春柳见霜枯。未辱锦绣段，时蒙双鲤鱼。忆昔参几杖，雍容觑规模，引接开藻鉴，高明通事枢。门生五七辈，寂寞半白须。谈经落麈尾，行乐从篮舆。看竹辟强宅，阅士黄公垆。雪屋煮茶药，晴檐张画图。幽寺促灯火，青毡置摴蒱。遶床叫一掷，十白九雉卢。蔡泽来分功，袁耽必上都。开旗纵七走，破竹殄群胡。成枭烛为明，挟长朋佐呼。终饮见温克，所争匪锱铢。谁令运甓翁，见谓牧猪奴。事托丈人重，乃爱屋上乌。旧言如对面，形迹滞舟车。风帘想隐几，天籁鸣寒梧。尚喜读书否，还能把酒无。邺城渺尘沙，冠盖若秋蕖。相过问寒温，意气驰九衢。楚客虽工瑟，齐人本好竽。永怀溟海量，北斗不可斟。胜夜亲笔墨，因来明月珠。
宋-黄庭坚-《寄裴仲谟》@交游二十年，义等亲骨肉。风雨漂我巢，公亦未有屋。寄声来问安，足音到空谷。我家辇毂下，薪桂炊白玉。在官与影俱，衣绽发曲局。天机行日月，春事勤草木。念公笃行李，野饭中道宿。惊沙卷旍旗，乌尾城角谡。骚骚家治具，夫子且归沐。作书寄後乘，为我遣臣仆。起居太夫人，并问相与睦。
宋-黄庭坚-《寄清新二禅师颂》@石公来斲鼻端尘，无手人来斧凿亲。白牯狸奴心即佛，铜睛虎眼主中宾。自携瓶去沽村酒，幻者衫来作主人。万里相看如对面，死心寮里有清新。
宋-黄庭坚-《寄清新二禅师颂》@死心寮里有清新，把断黄河塞要津。一段风涛惊彻底，个中无我尔无人。梦惊蛇咬慞惶走，痛学寻毉□有神。此是如来正法藏，觉来床上笑番身。
宋-黄庭坚-《寄上高李令怀道》@李侯湖海士，瓜葛附婚友。平生各转蓬，未曾接樽酒。寄声维劳勤，江路常永久。节物居然秋，蜕虫悲高柳。传闻辟学馆，鼓士荐豚韭。能使珥笔黔，稍知忠信有。骄虎缩爪距，诗礼开户牖。事胜感邦人，伐山谋不朽。武功笔如椽，文字烂琼玖。谓予有书癖，摹篆写科斗。不珍金石刻，要我一挥肘。安知乃儿戏，敢传万世後。摩拂幼妇篇，慙非换鹅手。公其勤劳来，嘉政民父母。不用琢苍崖，丰碑在人口。
宋-黄庭坚-《寄上叔父夷仲三首》@少年有功翰墨林，中岁作吏几陆沈。庖丁解牛妙世故，监市履狶知民心。万里书来儿女瘦，十月山行冰雪深。梦魂和月绕秦陇，汉节落毛何处寻。
宋-黄庭坚-《寄上叔父夷仲三首》@艰难闻道有归音，部曲霜行璧月沉。王春正月调玉烛，使星万里朝天心。颇令山海藏国用，乃见县官恤民深。经心陇蜀封疆守，必有人材备访寻。
宋-黄庭坚-《寄上叔父夷仲三首》@关寒塞雪欲嗣音，燕雁拂天河鲤沈。百书不如一见面，几日归来两慰心。弓刀陌上望行色，儿女灯前语夜深。更怀父子东归得，手种江头柳十寻。
宋-黄庭坚-《寄舒申之户曹》@吉州司户官虽小，曾屈诗人杜审言。今日宣城读书客，还趋手板傍辕门。江山依旧岁时改，桃李欲开烟雨昏。公退但呼红袖饮，剩传歌曲教新翻。
宋-黄庭坚-《寄题安福李令爱竹堂》@渊明喜种菊，子猷喜种竹。托物虽自殊，心期俱不俗。千载得李侯，异世等风流。为官恐是陶彭泽，爱竹最知王子猷。寒窗对酒听雨雪，夏簟烹茶卧风月。小僧知令不凡材，自扫竹根培老节。富贵于我如浮云，安可一日无此君。人言爱竹有何好，此中难为俗人道。我于此物更不疏，一官窘束何由到。
宋-黄庭坚-《寄题安福李令适轩》@琳宫接丛霄，渌水连翠微。幽花露林薄，好鸟娱清辉。道人勤洒扫，令尹每忘归。孝慈民父母，虎去蝗退飞。来思僚友同，歌舞醉红衣。定知与民乐，吏瘦吾民肥。
宋-黄庭坚-《寄题安福李令先春阁》@宫殿绕风烟，江山壮城郭。令君蓺桃蓺，面春筑飞阁。春至最先知，雨露偏花药。是日劝农桑，冰销土膏作。弦歌出县斋，裴回问民瘼。鸡犬声相闻，婴此簿领缚。安得携手嬉，烹茶煨鸭脚。
宋-黄庭坚-《寄题钦之草堂》@河南有伏流，经营太行根。盛德不终晦，发为清济源。公家济源上，太行正当门。修竹带藩篱，百禽鸣朝暾。仰视浮云作，俯窥流水奔。相望有盘谷，李愿故居存。主人国之老，实惟商岩孙。斑行昔供奉，屡进逆耳言。天子色为动，群公声亦吞。肃肃冰霜际，不改白玉温。出处士所重，其微难具论。公勿怀草堂，朝庭待公尊。
宋-黄庭坚-《寄题荣州祖元大师此君轩》@王师学琴三十年，响如清夜落涧泉。满堂洗尽筝琶耳，请师停手恐断弦。神人传书道人命，死生贵贱如看镜。晚知直语触憎嫌，深藏幽寺听钟磬。有酒如渑客满门，不可一日无此君。当时手栽数寸碧，声挟风雨今连云。此君倾盖如故旧，骨相奇怪清且秀。程婴杵臼立孤难，伯夷叔齐采薇瘦。霜钟堂上弄秋月，微风入弦此君悦。公家周彦笔如椽，此君语意当能传。
宋-黄庭坚-《寄题莹中野轩》@开轩城市如村落，人似往时陈太邱。暄景半窗行野马，雨寒疏竹上牵牛。平生江海心犹在，退食诗书吏罢休。□□□□□□力，必知耆旧想风流。
宋-黄庭坚-《寄尉氏仓官王仲弓》@啸台有佳人，玄发鉴（上竹下并）珥。登高歌一曲，听者倾城市。门无行媒迹，草木倚憔悴。人物方眇然，谁能委圭币。
宋-黄庭坚-《寄新茶与南禅师》@筠焙熟香茶，能医病眼花。因甘野夫食，聊寄法王家。石钵收云液，铜缾煮露华。一瓯资舌本，吾欲问三车。
宋-黄庭坚-《寄余干徐隐甫》@江行长邅回，风水忧索米。相逢解人颐，高士徐孺子。鸬鹚葭苇间，煮茗当酌醴。夜船饷蒸鹅，白发厌甘旨。东江始分风，苔网馈百纸。遣兵夜赋诗，月冷石齿齿。别来星环天，再见艳桃李。寄声良劳勤，报我阙双鲤。但闻佳邑政，杻械生菌耳。颇闻延诸儒，破讼作诗礼。顾予白下邑，庭聚雨前蚁。珥笔诵汉章，锥刀争未已。初无得民具，名实正尔尔。愿闻庖丁方，江湖天到水。遥知解千牛，袖手笑血指。书来傥垂教，改事从此始。
宋-黄庭坚-《寄袁守廖献卿》@公移猥甚业生笋，讼牒纷如蜜分窠。少得曲肱成梦蝶，不堪衙吏报鸣鼍。已荒里社田园了，可奈春风桃李何。想见宜春贤太守，无书来问病维摩。
宋-黄庭坚-《寄张宜父》@建德之国有佳人，明珠为佩玉为衣。去国三岁阻音徽，所种桃李民爱之。射阳城边春烂漫，柳暗学宫鸟相唤。追随裘马多少年，独忍长饥把书卷。读书万卷不直钱，逐贫不去与忘年。虎豹文章被禽缚，何如达生自娱乐。
宋-黄庭坚-《寄张仲谋》@好在张公子，清秋应苦吟。衣穿慈母线，囊罄旅人金。早晚辞天阙，归来慰陆沈。黄花一樽酒，期与尔同斟。
宋-黄庭坚-《寄张仲谋次韵》@风力萧萧吹短衣，茅檐霜日淡晖晖，天寒塞北雁行落，岁晚大梁书信稀。湖稻初舂云子白，家鸡正有藁头肥。割鲜炊黍寻前约，公事可来君不违。
宋-黄庭坚-《寄忠玉提刑》@市骨蕲千里，量珠买娉婷。驽骀参逸驾，西子泣深屏。吾人材高秀，胸次列渭泾。严能喜剧部，持节按祥刑。萑蒲稍衰息，郡县或空囹。读书头愈白，见士眼终青。今时斤斧地，虚次待发硎。早晚紫微禁，占来有使星。
宋-黄庭坚-《寄朱乐仲》@故人昔在国北门，邻舍杖藜对樽酒。十五年余乃一逢，黄尘急流语马首。懒书愧见南飞鸿，君居三十六峰东。我心想见古人面，晓雨垂虹到望崧。
宋-黄庭坚-《贾天锡惠宝薰乞诗多以兵卫森画戟燕寝凝清香》@险心游万仞，躁欲生五兵。隐几香一炷，露台湛空明。
宋-黄庭坚-《贾天锡惠宝薰乞诗多以兵卫森画戟燕寝凝清香》@昼食鸟窥台，宴坐日过砌。俗氛无因来，烟霏作舆卫。
宋-黄庭坚-《贾天锡惠宝薰乞诗多以兵卫森画戟燕寝凝清香》@石蜜化螺甲，榠樝煮水沈。博山孤烟起，对此作森森。
宋-黄庭坚-《贾天锡惠宝薰乞诗多以兵卫森画戟燕寝凝清香》@轮囷香事已，郁郁著书画。谁能入吾室，脱汝世俗械。
宋-黄庭坚-《贾天锡惠宝薰乞诗多以兵卫森画戟燕寝凝清香》@贾侯怀六韬，家有十二戟。天资喜文事，如我有香癖。
宋-黄庭坚-《贾天锡惠宝薰乞诗多以兵卫森画戟燕寝凝清香》@林花飞片片，香归衔泥燕。闭合和春风，还寻蔚宗传。
宋-黄庭坚-《贾天锡惠宝薰乞诗多以兵卫森画戟燕寝凝清香》@公虚采蘋宫，行乐在小寝。香光当发闻，色败不可稔。
宋-黄庭坚-《贾天锡惠宝薰乞诗多以兵卫森画戟燕寝凝清香》@床帷夜气馥，衣桁晚烟凝。瓦沟鸣急雪，睡鸭照华灯。
宋-黄庭坚-《贾天锡惠宝薰乞诗多以兵卫森画戟燕寝凝清香》@雉尾映鞭声，金炉拂太清。班近闻香早，归来学得成。
宋-黄庭坚-《贾天锡惠宝薰乞诗多以兵卫森画戟燕寝凝清香》@衣篝丽纨绮，有待乃芬芳。当念真富贵，自薰知见香。
宋-黄庭坚-《见二十弟倡和花字漫兴五首》@落絮游丝三月候，风吹雨洗一城花。未知东郭清明酒，何似西窗谷雨茶。
宋-黄庭坚-《见二十弟倡和花字漫兴五首》@官驼鸣铎逐盐车，只见风尘不见花。空作江南江北梦，辛夷踯躅倚山茶。
宋-黄庭坚-《见二十弟倡和花字漫兴五首》@睡起草玄三亩宅，无人载酒眼昏花。不知谁勤路门讲，天上日长坐赐茶。
宋-黄庭坚-《见二十弟倡和花字漫兴五首》@邺城也似洛城阔，□□园林学养花。欲把一樽随饮处，□□处处锁官茶。
宋-黄庭坚-《见二十弟倡和花字漫兴五首》@池面白鱼吹落絮，□□□□退枯花。无因光禄赐官酒，且学潞公灌蜀茶。
宋-黄庭坚-《见翰林苏公马祖庞翁赞戏书》@一口吸尽西江水，磨却马师三尺觜。马驹蹋杀天下人，惊雷破浪非凡鳞。马祖庞公，水泄不通。游鯈方乐，科斗生角。
宋-黄庭坚-《见诸人唱和酴醾诗辄次韵戏咏》@梅残红药迟，此物共春归。名字因壶酒，风流付枕帏。坠钿香径草，飘雪净垣衣。玉气晴虹发，沈材锯屑霏。直知多不厌，何忍摘令稀。常恨金沙学，颦时正可挥。
宋-黄庭坚-《见子瞻粲字韵诗和答三人四返不困而愈崛奇辄》@公才如洪河，灌注天下半。风日未尝撄，昼夜圣所叹。名世二十年，穷无歌舞玩。入宫又见妒，徒友飞鸟散。一饱事难谐，五车书作伴。风雨暗楼台，鸡鸣自昏旦。虽非锦绣赠，欲报青玉案。文似离骚经，诗窥关雎乱。贱生恨学晚，曾未奉巾盥。昨蒙双鲤鱼，远托郑人缓。风义薄秋天，神明还旧贯。更磨荐祢墨，推挽起疲懦。忽忽未嗣音，微阳归候炭。仁风从东来，拭目望斋馆。鸟声日日春，柳色弄晴暖。漫有酒盈樽，何因见此粲。
宋-黄庭坚-《见子瞻粲字韵诗和答三人四返不困而愈崛奇辄》@人生等尺捶，岂耐日取半。谁能如秋虫，长夜向壁叹。朝四与暮三，适为狙公玩。臭腐暂神奇，暗噫即飘散。我观万世中，独立无介伴。小黠而大痴，夜气不及旦。低首甘豢养，尻脽登俎案。所以终日饮，醉眠朱碧乱。无人明此心，忍垢待濯盥。仰看东飞云，只使衣带缓。先生古人学，百氏一以贯。见义勇必为，少作衰俗懦。忠言愿回天，不忍敩吞炭。还从股肱郡，待诏图书馆。投壶得赐金，侏儒余饱暖。宁令东方公，但索长安粲。
宋-黄庭坚-《见子瞻粲字韵诗和答三人四返不困而愈崛奇辄》@元龙湖海二，毁誉略相半。下床卧许君，上床自永叹。丈夫属有念，人物非所玩。坐令结欢客，化为烟雾散。武功有大略，亦复寡朋伴。咏歌思见之，长夜鸣曷旦。东南望彭门，官道平如案。简书束缚人，一水不能乱。斯文媲秬鬯，可用圭瓒盥。诚求活国医，何忍弃和缓。开疆日百里，都内钱朽贯。铭功甚俊伟，乃见儒生懦。且当置是事，勿使冰作炭。上帝群玉府，道家蓬莱馆。曲肱夏簟寒，炙背冬屋暖。只令文字垂，万世星斗粲。
宋-黄庭坚-《江南》@梦寐江南未得归，清波鰞子上钩肥。五年身属官仓米，输与渔人坐钓矶。
宋-黄庭坚-《江南李後主梦观世音像赞》@补陀岩中大慈圣，沧浪石上观生死。南州麽圣师子王，感梦白衣施无畏。梦回洒笔具光相，照镜还与我面同。当时若会照镜句，放下江南作闲客。
宋-黄庭坚-《江氏家藏仁宗皇帝墨迹赞》@昭陵仁圣，与天同功。不刻不雕，万国文明。日月照临，无有隐侧。一滴之雨，泽及万物。简言易从，易言易知。皇祖有训，信如四时。雷声不作，天地渊默。遗黎怀仁，霣泣翰墨。
宋-黄庭坚-《将归叶先寄明复季常》@初日照屋山，好鸟哢檐角。卷帘吏却扫，斋舍寒萧索。呼儿篘春醪，期与夫子酌。简书驱我出，冲雪冻两脚。莫行星辉辉，晓起鸡喔喔。青烟过空村，商旅无远橐。岂不欲少留，王事苦敦薄。平生白眼人，今日折腰诺。可怜五斗米，夺我一溪乐。公等何逍遥，睥睨寄讲学。谈犀振清风，棋局落秋雹。云阴愁蒙鸿，山路险荦确。慎无告归轩，使我数日恶。羸骖逆归心，旋泞蹶霜泺。悲嘶惜鄣泥，短菙冷难捉。南征喜气动，迎面蛛丝落。买网鱠金橙，归偿炊黍约。
宋-黄庭坚-《讲武台南有感》@月明犹在搭衣竿，晓踏台南路屈盘。驺子雨中先马去，村童烟外倚墙看。鸦啼宰木秋风急，鹭立渔船野水乾。花似去年堪折赠，插花人去泪阑干。
宋-黄庭坚-《结客》@结客结英豪，肯同儿女曹。黄金妆佩剑，猛兽画旗旄。北极狼星落，中原王气高。终令贺兰贼，不著赭黄袍。
宋-黄庭坚-《解瞌睡颂》@文殊吐酒卧，观音被杻械。普贤盗铸钱，释迦扇炉韝。范上座杀牛，黄鲁直害癞。
宋-黄庭坚-《戒杀诗》@我肉众生肉，名殊体不殊。原同一种性，只是别形躯。苦恼从他受，肥甘为我须。莫教阎老断，自揣应何如。
宋-黄庭坚-《借景亭》@青神县中得两张，爱民财力惟恐伤。二公身安民乃乐，劝葺城头五月凉。竹铺不涴吴绫袜，东西开轩荫清樾。当官借景不伤民，恰似凿池取明月。
宋-黄庭坚-《今岁官茶极妙而难为赏音者戏作两诗用前韵》@鸡苏狗虱难同味，怀取君恩归去来。青箬湖边寻顾陆，白莲社里觅宗雷。
宋-黄庭坚-《今岁官茶极妙而难为赏音者戏作两诗用前韵》@乳花翻椀正眉开，时苦渴羌冲热来。知味者谁心已许，维摩虽默语如雷。
宋-黄庭坚-《金刀坑迎将家待追浆坑十余户山农不至因题其》@穷乡阻地险，篁竹啸夔魖。恶少擅三窟，不承吏追呼。老翁燕无凶，偃蹇坐里闾。後生习闻见，官不禁权舆。怀书斥长吏，持杖鏖公徒。遂令五百里，化为豺豕墟。古来沈牛羊，檄水臣鳄鱼。猛虎剥文章，矧而民发肤。哀哉奉其身，曾不如鸟乌。破家县令手，南面天子除。要能伐强梁，然後活惸孤。属为民父母，未教忍先诛。山川甚秀拔，人物亦诗书。十室有忠信，此乡何独无。
宋-黄庭坚-《金陵》@豪士阻江海，瓜分域中权。真人开关梁，曾不费一弦。六朝妙人物，蔓草萦寒烟。至今哀江南，咏歌在渔船。穷山虎豹穴，磨衲拥高年。青天行日月，坐搅磨蚁旋。身将时共晚，道与世相捐。犹能揽壮观，巨浸朝百川。
宋-黄庭坚-《荆南签判向和卿用予六言见惠次韵奉酬四首》@仕宦初不因人，富贵方来逼身。要是出群拔萃，乃成威凤祥麟。
宋-黄庭坚-《荆南签判向和卿用予六言见惠次韵奉酬四首》@向侯赋我菁莪，何敢当不类歌。顾我乃山林士，看君取将相科。
宋-黄庭坚-《荆南签判向和卿用予六言见惠次韵奉酬四首》@覆却万方无准，安排一字有神。更能识诗家病，方是我眼中人。
宋-黄庭坚-《荆南签判向和卿用予六言见惠次韵奉酬四首》@觅句真成小技，知音定须绝弦。景公有马千驷，伯夷垂名万年。
宋-黄庭坚-《荆州即事药名诗八首》@四海无远志，一溪甘遂心。牵牛避洗耳，卧著桂枝阴。
宋-黄庭坚-《荆州即事药名诗八首》@前湖後湖水，初夏半夏凉。夜阑乡梦破，一雁度衡阳。
宋-黄庭坚-《荆州即事药名诗八首》@千里及归鸿，半天河影东。家人森户外，笑拥白头翁。
宋-黄庭坚-《荆州即事药名诗八首》@天竺黄卷在，人中白发侵。客至独扫榻，自然同此心。
宋-黄庭坚-《荆州即事药名诗八首》@垂空青幕六，一一排风开。石友常思我，预知子能来。
宋-黄庭坚-《荆州即事药名诗八首》@幽涧泉石绿，闭门闻啄木。运迤胡奴归，车前挂生鹿。
宋-黄庭坚-《荆州即事药名诗八首》@雨如覆盆来，平地没牛膝。回望无夷陵，天南星斗湿。
宋-黄庭坚-《荆州即事药名诗八首》@使君子百姓，请雨不旋复。守田意饱满，高壁挂龙骨。
宋-黄庭坚-《景珍太博见示旧倡和蒲萄诗因而次韵》@映日圆光万颗余，如观宝藏隔虾须。夜愁风起飘星去，晓喜天晴缀露珠。宫女拣枝模锦绣，论师持味比醍醐。欲收百斛供春酿，放出声名压酪奴。
宋-黄庭坚-《静居寺上方南入一径有钓台气象甚古而俗传谬》@避世一丘壑，似渔非世渔。独吟嘉橘颂，不遗子公书。笋蕨园林晚，丝缗岁月除。安知冶容子，红袖泣前鱼。
宋-黄庭坚-《九日对菊有怀粹老在河上四首》@月邀棋约屡登台，学省公厅只对街。九日菊花孤痛饮，百端人事可安排。
宋-黄庭坚-《九日对菊有怀粹老在河上四首》@黄花节晚犹可惜，青眼故人殊未来。金蕊飞觞无计共，香钿满地始应回。
宋-黄庭坚-《九日对菊有怀粹老在河上四首》@忆得旧时重九日，紫萸黄菊压梳钗。寒花有意催垂泪，喜鹊无端屡下阶。
宋-黄庭坚-《九日对菊有怀粹老在河上四首》@碧窗闲杀春风手，古柳堤莺几日回。纵有黄花堪对酒，应无红袖与传杯。
宋-黄庭坚-《酒》@江形圜似阮家盆，山势岑如北海樽。户有浮蛆春盎盎，双松一路醉乡门。
宋-黄庭坚-《拘士笑大方》@拘士笑大方，俗吏缚文律。当其擅私智，辙覆千里失。鸟飞与鱼潜，明哲善因物。欣然领斯会，千百无十一。蒯缑装太阿，付驺斩刍秣。风雨晦冥时，中夜鸣不歇。张公下世久，安得叹埋没。齐王好吹竽，楚客善鼓瑟。卫妇新上车，戒御无笞服。教母灭灶突，徙薪始入室。三言至丁宁，於理盖已密。主人皆笑之，乃在未适节。庄生亦有言，外物不可必。无地与挥斤，眷然思郢质。
宋-黄庭坚-《具茨颂》@帝省具茨，在国南屏。笃生韩公，补天子圣。文武韩公，其德庭方。靡职不宜，乃宣力四方。四方维则，归补我衮职。西羌不庭，王师濯濯。奏功不时，公请命行。公出抚师，王师矨矫。羌戎震惊，其薮泽是狩。复我王土，将筑於河之浒。人亦有言，功不在初，其溃於成。阴有齿牙，以猾覆城。天子圣神，知我公孔武。公虽归止，四方以无悔。京师之屏，公曰维许乐土。赫赫王命，北门是处。公治北门，有条有叶。夷根披节，蟊贼是伐。惠及寡，日用饮酒。万有千载，乐公寿考。公御宴喜，乐酒温克。宾秩醉饱，柔嘉维则。维公之德，万有千岁。畀公遐福。陟彼具茨，松柏孔硕。若济巨川，维舟檝是度。瞻彼具茨，有渰其阴。如彼岁旱，视公作霖。公至北门，河润九里。公归本朝，万物露雨。帝顾具茨，公归庙堂。为天下师傅，於大隗有光。於大隗有光，公寿考无疆。
宋-黄庭坚-《倦鹤图赞》@伟万里之仙骥，羾九关而天翱。亦倦飞而归止，矧人生之嗟劳。饥食北山之薇蕨，寒缉江南之落毛。安能作河中之桴木，宁为篱落之系匏。
宋-黄庭坚-《绝句》@春风一曲花十八，拼得百醉玉东西。露叶烟丛见红药，犹似舞馀和汗啼。
宋-黄庭坚-《绝句》@花气薰人欲破禅，心情其实过中年。春来诗思何所似，八节滩头上水船。
宋-黄庭坚-《绝句》@富贵功名茧一盆，缲车头绪正纷纷。肯寻冷淡做生活，定是著书扬子云。
宋-黄庭坚-《绝句赠初和甫》@处士孤怀少往还，平时一刺字多漫。能容著帽挥谈拂，可见高人礼数宽。
宋-黄庭坚-《觉范师种竹颂》@往在江南住竹山，道人两岁三来访。听风听雨看成龙，牛羊折角入朝饷。简州城东刮地寒，手种檀栾三两竿。竹成要作无孔笛，若有灵龟一任钻。
宋-黄庭坚-《考试局与孙元忠博士竹间对窗夜闻元忠诵书声》@南窗读书声吾伊，北窗见月歌竹枝。我家白发问乌鹊，他家红妆占蛛丝。
宋-黄庭坚-《考试局与孙元忠博士竹间对窗夜闻元忠通书声》@屋山啼乌儿当归，玉钗罥蛛郎马嘶。去时灯火正月半，阶前雪消萱草齐。
宋-黄庭坚-《考试局与孙元忠博士竹间对窗夜闻元忠通书声》@勃姑夫妇喜相唤，街头雪泥即渐乾。已放游丝高百尺，不应桃李尚春寒。
宋-黄庭坚-《客自潭府来称明因寺僧作静照堂求予作》@客从潭府渡河梁，籍甚传夸静照堂。正苦穷年对尘土，坐令合眼梦湖湘。市门晓日鱼虾白，邻舍秋风橘柚黄。去马来舟争岁月，老僧元不下胡床。
宋-黄庭坚-《枯骨颂》@清扬巧笑倾人城，骄气矜色增我慢。无始时来生死趣，八万苦业所依止。皮肤落尽露拴索，一切虚诳法现前。不见全牛可下刀，无垢光明本三昧。
宋-黄庭坚-《款塞来享》@前朝夏州守，来款塞门西。圣主敷文德，降书付狄鞮。毡裘瞻日月，剺面带金犀。殿陛闲干羽，边亭息鼓鼙。永输量谷马，不作触藩羝。声势常相倚，今闻定五溪。
宋-黄庭坚-《蜡梅》@天工戏剪百花房，夺尽人工更有香。埋玉地中成故物，折枝镜里忆新妆。
宋-黄庭坚-《劳坑入前城》@刀坑石如刀，劳坑人马劳。窈窕篁竹阴，是常主逋逃。白狐跳梁去，豪猪森怒嘷。云黄觉日瘦，木落知风饕。轻轩息源口，饭羹煮溪毛。山农惊长吏，出拜家骚骚。借问淡食民，祖孙甘餔糟。赖官得盐吃，正苦无钱刀。
宋-黄庭坚-《老杜浣花溪图引》@拾遗流落锦官城，故人作尹眼为青。碧鸡坊西结茅屋，百花潭水濯冠缨。故衣未补新衣绽，空蟠胸中书万卷。探道欲度羲皇前，论诗未觉国风远。干戈峥嵘暗宇县，杜陵韦曲无鸡犬。老妻稚子且眼前，弟妹飘零不相见。此公乐易真可人，园翁溪友肯卜邻。邻家有酒邀皆去，得意鱼鸟来相亲。浣花酒船散车骑，野墙无主看桃李。宗文守家宗武扶，落日蹇驴驮醉起。愿闻解鞍脱兜鍪，老儒不用千户侯。中原未得平安报，醉里眉攒万国愁。生绡铺墙粉墨落，平生忠义今寂寞。儿呼不苏驴失脚，犹恐醒来有新作。常使诗人拜画图，煎胶续弦千古无。
宋-黄庭坚-《乐寿县君吕氏挽词二首》@归装衣楚楚，家世印累累。来作箕帚妇，不忘蘋藻诗。居然成万古，何啻谒三医。骑省还秋直，霜侵鬓脚衰。
宋-黄庭坚-《乐寿县君吕氏挽词二首》@剪髻宾筵盛，齐眉妇礼闲。谓宜俱白发，忽去作青山。大梦惊蝴蠂，何时识佩环。哀歌行欲绝，丹旐雨斑斑。
宋-黄庭坚-《泐潭乾和尚真赞》@平常心是道，南泉只眨得眼，庵内人不见庵外事。赵州犹是担扳，秋毫不稳。方丈前万仞深坑，但到牢关柱杖子。天下横行，平如镜面，实如石师子。借问是谁，泐潭道人，萍乡老子。
宋-黄庭坚-《泐潭我和尚真赞》@枯木突兀，傲睨万物。顶门上眼，正法中骨。
宋-黄庭坚-《梨花》@巧解逢人笑，还能乱蝶飞。清风时入户，几片落新衣。
宋-黄庭坚-《离福严》@山下三日晴，山上三日雨。不见祝融峰，还泝潇湘去。
宋-黄庭坚-《离汝寄张子》@草枯木落晚凄凄，目断黄尘听马嘶。想子重行分首处，荒凉巢父井亭西。
宋-黄庭坚-《李冲元真赞》@冶百链之金，而中黄钟之宫。琢无瑕之玉，而成夜光之璧。可用飨帝，可用活国。师旷不世而无闻，韫椟藏之而无闷。士亦何得於山林，元勋而荩谷也故肥遯。
宋-黄庭坚-《李大夫招饮》@欲遣吟人对好山，暮天和雨醉凭栏。座中云气侵人湿，砌下泉声逼酒寒。红烛围棋生死急，清风挥尘笑谈闲。更筹报尽不成起，车从厌厌夜已阑。
宋-黄庭坚-《李濠州挽词二首》@循吏功名两汉中，平生风义最雍容。鱼游濠上方云乐，鹏在承尘忽告凶。挂剑自知吾已许，脱骖不为涕无从。百年穷达都归尽，淮水空围墓上松。
宋-黄庭坚-《李濠州挽词二首》@礼数最优徐孺子，风流不减谢宣城。那知此别成千古，未信斯言隔九京。落日松楸阴隧道，西风箫鼓送铭旌。善人报施今如此，陇水长寒呜咽声。
宋-黄庭坚-《李君贶借示其祖西台学士草圣并书帖一编二轴》@当时高蹈翰墨场，江南李氏洛下杨。二人殁後数来者，西台唯有尚书郎。篆科草圣凡几家，奄有汉魏跨两唐。纸摹石镂见彷佛，曾未得似君家藏。侧厘数幅冰不及，字体欹倾墨犹湿。明窗棐几开卷看，坐客失床皆起立。新春一声雷未闻，何得龙蛇已惊蛰。仲将伯英无後尘，迩来此公下笔亲。使之早出见李卫，不独右军能逼人。枯林栖鸦满僧院，秀句争传两京遍。文工墨妙九原荒，伊洛气象今凄凉。夜光入手爱不得，还君复入古锦囊。此後临池无笔法，时时梦到君书堂。
宋-黄庭坚-《李右司以诗送梅花至潞公予虽不接右司想见其》@凡花俗草败人意，晚见琼蕤不恨迟。江左风流尚如此，春功终到岁寒枝。
宋-黄庭坚-《李宗古出示谢李道人苕帚杖从蒋彦回乞葬地二》@提携禅客扶衰杖，断当姻家葬骨山。因病废棋仍废酒，鹧鸪鹦鹉伴清闲。
宋-黄庭坚-《李宗古出示谢李道人苕帚杖从蒋彦回乞葬地二》@诗书传女似中郎，杞菊同盘有孟光。今日鹧鸪鸣蹇蹇，他年鹦鹉恨堂堂。
宋-黄庭坚-《立春》@韭苗香煮饼，野老不知春。看镜道如咫，倚楼梅照人。
宋-黄庭坚-《吏部苏尚书右选胡侍郎皆和鄙句次韵道谢》@不待烹茶唤睡回，天宫两宰和诗来。清如接笕通春溜，快似挥刀斫怒雷。
宋-黄庭坚-《荔支绿颂》@王墙东之美酒，得妙用於六物。三危露以为味，荔支绿以为色。哀白头而投裔，每倾家以继酌。忘螭鬽之躨触，见醉乡之城郭。扬大夫之拓落，陶徵君之寂寞。惜此士之殊时，常生尘於尊勺。
宋-黄庭坚-《濂溪诗》@溪毛秀兮水清，可饭羹兮濯缨，不渔民利兮又何有于名。弦琴兮觞酒，写溪声兮延五老以为寿。蝉蜕尘埃兮玉雪自清，听潺湲兮鉴澄明。激贪兮敦薄，非青蘋白鸥兮谁与同乐。津有舟兮荡有莲，胜日兮与客就闲。人闲拿音兮不知何处散发醉，高荷为盖兮倚芙蓉以当伎。霜清水寒兮舟著平沙，八方同宇兮云月为家。怀连城兮佩明月，鱼鸟亲人兮野老同社而争席。白云蒙头兮与南山为伍，非夫人攘臂兮谁余敢侮。
宋-黄庭坚-《廖袁州次韵见答并寄黄靖国再生传次韵寄之》@春去怀贤感物多，飞花高下罥丝窠。传闻治境无戾虎，更道丰年鸣白鼍。史笔纵横窥宝铉，诗才清壮近阴何。寄声千万相劳苦，如倚胡床得按摩。
宋-黄庭坚-《廖致平送绿荔支为戎州第一王公权荔支绿酒亦》@王公权家荔支绿，廖致平家绿荔支。试倾一杯重碧色，快剥千颗轻红肌。拨醅蒲萄未足数，堆盘马乳不同时。谁能同此胜绝味，唯有老杜东楼诗。
宋-黄庭坚-《了观师绣观音赞》@六合内外，若有不观音处。则此丝缕，不能坚固。横此三十二应，共此一光明聚。了观观音，自知金针落处。知落处，女娲补天夜夜雨。
宋-黄庭坚-《了了庵颂》@方广庵名了了，了了更著庵庶。又要涪翁作颂，且图锦上添花。若问只今了未，更须侍者煎茶。
宋-黄庭坚-《林为之送笔戏赠》@阎生作三副，规摹宣城葛。外貌虽铣泽，毫心或麤粝。功将希栗尾，拙乃成枣核。李庆缚散卓，含墨能不泄。病在惜白毫，往往半巧拙。小字亦周旋，大字难曲折。时时一毛乱，乃似逆梳发。张鼎徒有表，徐偃元无骨。橅画记姓名，亦可应仓卒。为之街南居，时通铃下谒。晴轩坐风凉，怪我把枯笔。开囊扑蠹鱼，遣奴送一束。洗砚磨松煤，挥洒至日没。蚤年学屠龙，适用固疏阔。广文困齑盐，烹茶对秋月。略无人问字，况有客投辖。文章寄呻吟，讲授费颊舌。闲无用心处，雌黄到笔墨。时不与人游，孔子尚爱日。作诗当鸣鼓，聊自攻短阙。
宋-黄庭坚-《临河道中》@村南村北禾黍黄，穿林入坞岐路长。据鞍梦归在亲侧，弟妹妇女笑两厢。甥侄跳梁暮堂下，惟我小女始扶床。屋头扑枣烂盈（左豆右斗），嬉戏欢争挽衣裳。觉来去家三百里，一园兔丝花气香。可怜此物无根本，依草著木浪自芳。风烟雨露非无力，年年结子飘路傍。不如归种秋柏实，他日随我到冰霜。
宋-黄庭坚-《临江寺僧以金线猿皮蒙棐几》@蒙茸冒枯几，想像挂霜枝。永失金衣友，文章安用为。
宋-黄庭坚-《麟趾赞》@麟有趾而不踶，仁哉麟哉。有定而不抵，仁哉麟哉。有角而不触，仁哉麟哉。今之人，一朝之忿以触人，灭身辱亲。呜呼，人中有兽，兽中有人。
宋-黄庭坚-《灵龟泉上》@大灵寿日月，化石皖公陂。偶无斧斤寻，不作宰上碑。倾首若有谓，指泉来自西。泉甘崖木老，坐啸欲忘归。风流裴通直，商略从我嬉。莳梅盈百科，洗石出岖奇。更约聘石工，鑱我灵龟诗。舅弟妙学古，亦复古须眉。卿家北海公，笔法可等夷。为我书斯文，要与斗牛垂。
宋-黄庭坚-《刘邦直送早梅水仙花四首》@簸船綪缆北风嗔，霜落千林憔悴人。欲问江南近消息，喜君贻我一枝春。
宋-黄庭坚-《刘邦直送早梅水仙花四首》@探请东皇第一机，水边风日笑横枝。鸳鸯浮弄婵娟影，白鹭窥鱼凝不知。
宋-黄庭坚-《刘邦直送早梅水仙花四首》@得水能仙天与奇，寒香寂寞动冰肌。仙风道骨今谁有，淡扫蛾眉簪一枝。
宋-黄庭坚-《刘邦直送早梅水仙花四首》@钱塘昔闻水仙庙，荆州今见水仙花。暗香静色撩诗句，宜在林逋处士家。
宋-黄庭坚-《刘晦叔许洮河绿石砚》@久闻岷石鸭头绿，可磨桂溪龙文刀。莫嫌文吏不知武，要试饱霜秋兔毫。
宋-黄庭坚-《刘元辅画马扇赞》@天材权奇，以龙为友。玄黄虺隤，以脚支柱。与物殊绝，笔墨易取。至於庸庸，殆难为工。然後知何时有古人之风。观其雄雌，矜顾不进。庸中俊佼，驽中骏馹邪。
宋-黄庭坚-《流民叹》@朔方频年无好雨，五种不入虚春秋。迩来后土中夜震，有似巨鳌复戴三山游。倾墙摧栋压老弱，冤声未定随洪流。地文划劙水觱沸，十户八九生鱼头。稍闻澶渊渡河日数万，河北不知虚几州。累累襁负襄叶间，问舍无所耕无牛。初来犹自得旷土，嗟尔後至将何怙。刺史守令真分忧，明诏哀痛如父母。庙堂已用伊吕徒，何时眼前见安堵。疏远之谋未易陈，市上三言或成虎。祸灾流行固无时，尧汤水旱人不知。桓侯之疾初无证，扁鹊入秦始治病。投胶盈掬俟河清，一箪岂能续民命。虽然犹愿及此春，略讲周公十二政。风生群口方出奇，老生常谈幸听之。
宋-黄庭坚-《流水一章》@一溪之水，可涉而航。人不我直，我犹力行。
宋-黄庭坚-《二章》@一溪之水，不杠而涉。濡首中流，汝嗟何及。
宋-黄庭坚-《三章》@汤汤流水，可以休兮。嗟行之人，则濯足兮。
宋-黄庭坚-《留几复饮》@几复平生好，能来屈马蹄。愈风观草檄，刮膜受金篦。藏器时难得，忘言物已齐。买书聊教子，让粟不谋妻。碧草迷寒梦，丹枫落故溪。尔时千里恨，且愿醉如泥。
宋-黄庭坚-《留王郎》@河外吹沙尘，江南水无津。骨肉常万里，寄声何由频。我随简书来，顾影将一身。留我左右手，奉承白头亲。小邦王事略，虫鸟声无人。王甥解鞍马，夜语鸡唤晨。母慈家人肥，女惠男垂绅。有田为酒事，豚韭及秋春。生涯得如此，旧学更光新。索去何草草，小留慰艰勤。百年才一炊，六籍经几秦。要知胸中有，不与迹同陈。郢人怀妙质，聊欲运吾斤。
宋-黄庭坚-《柳闳展如子瞻甥也其才德甚美有意于学故以桃》@柳君文武甚，睨视万人豪。老气鼓不作，卷旗解弓刀。上为朝阳桐，下为涧溪毛。囊中有美实，期子种蟠桃。
宋-黄庭坚-《柳闳展如子瞻甥也其才德甚美有意于学故以桃》@浮阳愧嘉鱼，道傍多苦李。古来贤达人，不争咸阳市。吾子富春秋，日月东趋水。潜圣有玉音，闻道而已矣。
宋-黄庭坚-《柳闳展如子瞻甥也其才德甚美有意于学故以桃》@霜威能折绵，风力欲冰酒。勤子来访道，枵然我何有。寝兴与时俱，由我屈伸肘。饭羹自知味，如此是道不。
宋-黄庭坚-《柳闳展如子瞻甥也其才德甚美有意于学故以桃》@任世万钧重，载言以为轩。空文误来世，圣达欲无言。咸池浴日月，深宅养灵根。胸中浩然气，一家同化元。
宋-黄庭坚-《柳闳展如子瞻甥也其才德甚美有意于学故以桃》@陆沈百世师，寄食鲁柳下。我今见诸孙，风味窥大雅。大雅久不作，图王忽成霸。伟哉居移气，兰鲍在所化。
宋-黄庭坚-《柳闳展如子瞻甥也其才德甚美有意于学故以桃》@圣学鲁东家，恭惟同出自。乘流去本远，遂有作书肆。日中驾肩来，薄晚常掉臂。徒嚣终无赢，归矣求己事。
宋-黄庭坚-《柳闳展如子瞻甥也其才德甚美有意于学故以桃》@清润玉泉冰，高明秋景晴。妙年勤翰墨，银鉤烂纵横。蓝田生美璞，未琢价连城。思为万乘器，柱下贵晚成。
宋-黄庭坚-《柳闳展如子瞻甥也其才德甚美有意于学故以桃》@八方去求道，渺渺困多蹊。归来坐虚室，夕阳在吾西。君今秣高马，夙驾先鸣鸡。慎勿取我语，亲行乃不迷。
宋-黄庭坚-《六舅以诗来觅铜犀用长句持送舅氏学古之余复》@海牛压纸写银钩，阿雅守之索自收。长防玩物败儿性，得归老成散百忧。先生古心冶金铁，堂堂一角谁能折。儿言觳觫持赠谁，外家子云乃翁师。不著鼻绳袖两手，古犀牛儿好看取。
宋-黄庭坚-《六月闵雨》@汤帝咨嗟惩六事，汉庭灾异劾三公。圣朝罪己恩宽大，时雨愆期旱蕴隆。东海得无冤死妇，南阳疑有卧云龙。传闻已减大官膳，肉食诸君合奏功。
宋-黄庭坚-《六月十七日昼寝》@红尘席帽乌韡里，想见沧洲白鸟双。马齕枯萁喧午枕，梦成风雨浪翻江。
宋-黄庭坚-《龙眠操三章赠李元中》@吾其行乎，道渺渺兮骖弱，石岩岩兮川横。日月兮在上，风吹雨兮昼冥。吾其止乎，曲者如几，直者如矢。我为直兮棘余趾，我为曲兮不如其已。吾耕石田兮为芝，乃三岁兮报我饥。嗣兹穑兮则以稼，从子于耜兮龙眠之下。
宋-黄庭坚-《龙眠操三章赠李元中》@螳臂美兮当车蟹螯强兮斗虎。我观兮上下四方，或锡予兮以大武。金石兮水波，松柏兮雨霜。有时女兮不春，我欲筮兮同床。筮告予以不好，予与居兮甚斌。秦人同炙兮徒欺予，予和羹兮众吐之。南山雾兮楚氛，其在兹兮斗日月。扬汤兮救喝，从子休兮龙眠之樾。
宋-黄庭坚-《龙眠操三章赠李元中》@朝百牢兮九饭，藜羹不糁兮共盘而笑。狐白裘兮豹袪，縕袍无里兮亦见春。予何喜兮安乐此，曰有嘉人兮遗予履。发十袭兮示予，与予武兮合度。使羿兮隅立，使离朱兮诏之。若人兮无鹄，离朱茫然兮羿韔弓。牧牛兮于鼻，牧羊兮不歧。有若人兮可与归，因子问涂兮龙眠之蹊。
宋-黄庭坚-《录梦篇》@春风乱思兮吹管弦，春日醉人兮昏欲眠。却万物而观性兮，如处幽篁之不目天。试纵神而不御兮，如有顺心之酒然。委蜩甲而去化，乘白云而上仙。因天倪而造适，观众妙之玄玄。风门阊阖而进予，帝示予以化物之甄。予撼玄关而去牡，帝宴笑以忘言。吾见万灵朝明庭兮，冠佩如云烟。名声毁誉之观兮，差无以异乎人间。息心於慕膻之蚁，会理於止水之渊。与我游物之初兮，曰是可以解而县。不知其所以得兮，而冷然似有所存。归占梦灵兮，盖天振吾过。矫心以循理兮，殆其沃水而胜火。故喜曲辕之栎以得祥，惊主人之雁以近祸。离水火而天兮，乃得使实自我。荡然肆志兮，又乌知可乎不可。乱曰：刍狗万物兮，天地不仁。体止而用无穷兮，播生者於迷津。有形而致用者之谓器，无形而用道者之谓神。背昭昭而起见兮，聚墨墨而生身。犯有形而遗大观兮，动细习於游尘。彼至人而神凝兮，同予梦而先觉。顾天下孰不学兮，乃会归於无学。予心之不能忘兮，将波流风靡而奈何，唯镇之以无名之朴。
宋-黄庭坚-《绿菜赞》@蔡蒙之下，彼江一曲。有茹生之，可以为蔌。蛙蠙之衣，采采盈掬。吉蠲洗泽，不溷沙砾。芼以辛咸，宜酒宜餗。在吴则紫，在蜀则绿。其臭味同，远故不录。谁其发之，班我旨蓄。维女博士，史君炎玉。
宋-黄庭坚-《罗汉南公升堂颂二首》@宝积拾得漏贯钱，古佛堂前狗尿天。东山日出西山雨，露柱搥胸哭破船。
宋-黄庭坚-《罗汉南公升堂颂二首》@黑蚁旋磨千里错，巴蛇吞象三年觉。日光天子转须弥，失眼众生问演若。
宋-黄庭坚-《罗汉南公塔颂》@一点墨漆，元无缝罅。罗汉云居，天上天下。出入奋迅，三界无家。以除恼禅，打鼓弄琵琶。沈却法船，留下戽斗。欲得不沈，戽乾劄漏。
宋-黄庭坚-《漫书呈几复三首》@古人踽踽已先登，後学萧萧不再兴。顾我尪羸君勉强，百年漂忽甚风灯。
宋-黄庭坚-《漫书呈几复三首》@空名不系身轻重，此道当如命废兴。彷佛古人前日事，解衣扪虱对青灯。
宋-黄庭坚-《漫书呈几复三首》@秋虫振羽惊寒梦，河汉西斜夜独兴。欲罢不能呼子起，新凉宜近读书灯。
宋-黄庭坚-《漫书呈仲谋》@漫来从宦著青衫，秣马何尝解辔衔。眼见人情如格五，心知外物等朝三。经时道上冲风雨，几日樽前得笑谈。赖有同僚慰羁旅，不然吾已过江南。
宋-黄庭坚-《漫尉》@豫章黄鲁直，既拙又狂痴。往在江湖南，渔樵乃其师。腰斧入白云，挥车棹清溪。虎豹不乱行，鸥鸟相与嬉。遇人不崖异，顺物无瑕疵。不知爱故厌，不悔为人欺。晨朝常漫出，莫夜亦漫归。漫尉叶公城，漫抚病余黎。不纂非己事，不趋非吾时。人骂狂痴拙，鲁直更喜之。或请陈漫尉，寿尉蒲萄卮。酒行激懦气，攘袂起哨规。君子守一官，乌肯苟简为。奈何如秋葭，信狂风离披。漫行恐污德，漫止将败机。漫默买猜谤，漫言来诟讥。漫尉谢答客，愿客深长思。漫行无轨躅，漫止无馽鞿。漫默怨者寡，漫言知者希。吾生漫叟後，不券与之齐。於戏独如子，因使目为眉。强颜不计返，乾坤一醯鸡。昆仑视糟垤，既化不自知。悔吝虽万涂，直道甚坦夷。覆辙索孤竹，奔车求仲尼。以旌招虞人，贱者不肯尸。玉润安可涸，日光安可缁。斯言出系表，当以罔象窥。赋分有自然，那用时世移。吾漫诚难改，尽醉不敢辞。
宋-黄庭坚-《漫兴》@肉食倾人如出凡，藜羹赋我是朝三。晓来不倦听衙鼓，云里卷帘山正南。
宋-黄庭坚-《懋宗奉议有佳句咏冷庭叟野居庭坚于庭叟有十》@城西冷叟半忙闲，人道王阳得早还。四望楼台皆我有，一原花竹住中间。初无狗盗窥篱落。底事蛾眉失锁关。每为朝天三十里，时时惊枕梦催班。
宋-黄庭坚-《梅花》@障羞半面依篁竹，随意淡妆窥野塘。飘泊风尘少滋味，一枝犹傍故人香。
宋-黄庭坚-《梦李白诵竹枝词三叠》@一声望帝花片飞，万里明妃雪打围。马上胡儿那解听，琵琶应道不如归。
宋-黄庭坚-《梦李白诵竹枝词三叠》@竹竿坡面蛇倒退，摩围山腰胡孙愁。杜鹃无血可续泪，何日金鸡赦九州。
宋-黄庭坚-《梦李白诵竹枝词三叠》@命轻人鮓瓮头船，日瘦鬼门关外天。北人堕泪南人笑，青壁无梯闻杜鹃。
宋-黄庭坚-《梦中和觞字韵》@天教兄弟各异方，不使新年对举觞。作云作雨手翻覆，得马失马心清凉。何处胡椒八百斛，谁家金钗十二行。一邱一壑可曳尾，三沐三舋取刳肠。
宋-黄庭坚-《弥陀赞》@弥陀愿满众生界，众生界是本来心。良由自心取自心，往来西方极乐国。蹔时敛念门户开，处处文殊入普贤。亲见本身无量寿，情与无情成正觉。
宋-黄庭坚-《秘书省冬夜宿直寄怀李德素》@曲肱惊梦寒，皎皎人牖下。出门问何祥，岑寂省中夜。姮娥携青女，一笑粲万瓦。怀我金玉人，幽独秉大雅。古来绝朱弦，盖为知音者。同床有不察，而况子在野。独立占少微，长怀何由写。
宋-黄庭坚-《明叔惠示二颂》@山川围宴坐，日月转庭隅。般若寻常事，如来卧起俱。多闻成外道，只是守凡夫。欲听虚空教，须弥作鼓桴。
宋-黄庭坚-《明叔惠示二颂》@平生讨经论，苦行峻廉隅。伪契已无分，买山云自如。身为廊庙宰，梦作种田夫。欲辨身兼梦，还如鼓与桴。
宋-黄庭坚-《明叔惠示二颂云见七佛偈似有警觉乃是向道之》@山川围燕坐，日月转庭隅。般若心常是，如来卧起俱。多闻成外道，只守即凡夫。欲听虚空鼓，须弥作鼓桴。
宋-黄庭坚-《明叔惠示二颂云见七佛偈似有有警觉乃是向道》@平生讨经论，苦行峻廉隅。伪契已无分，买山云自俱。身为郎庙宰，梦作种田夫。欲辨身兼梦，还如鼓与桴。
宋-黄庭坚-《明叔知县和示过家上冢二篇复次韵》@敝邑荷佳政，耕桑及时运。令君平生欢，远别喜亲近。吾友徐光禄，死战万事尽。不见东陵侯，惟见瓜连畛。且当置是事，椎牛会宾亲。百年共如此，破涕作嘲哂。枯荷野塘水，照影惊颜鬓。功名黄粱炊，成败白蚁阵。少时无老境，身到乃尽信。此来见抱子，别日多未龀。夜阑如梦寐，寒烛泣余寸。
宋-黄庭坚-《明叔知县和示过家上冢二篇复次韵》@女萝上杉松，野葛蔓畦胧。蛛丝网祠屋，芝菌生画拱。去国二十年，雪涕夙严奉。更历饱艰难，抑搔知痒痛。闻道下士笑，转物大人勇。平生随风波，归来梦犹凶。持此寸草心，负荷九鼎重。柔嘉无牛羊，保身以为供。
宋-黄庭坚-《明远庵》@远公引得陶潜住，美酒沽来饮无数。我醉欲眠卿且去，只有空瓶同此趣。谁知明远似远公，亦欲我行庵上路。多方挈取瓮头春，大白梨花十分注。与君深入逍遥游，了无一物当情素。道卿道卿归去来，明远主人今进步。
宋-黄庭坚-《明月篇赠张文潜》@天地具美兮生此明月，升白虹兮贯朝日。工师告余曰斯不可以为佩，弃捐椟中兮三岁不会。霜露下兮百草休，抱此耿耿兮与日星游。山中人兮招招，耕而食兮无恤。榛艾蓁蓁前吾牛兮，疻不可更扶。浅耕兮病岁，深耕兮石婴耜。登山兮临川，雉得意兮鱼乐。小风兮吹波，从其友兮尾尾。日下兮川逝，射雉兮丧余一矢。佳人兮洁齐，怅何所兮行媒。南山有葛兮葛有本，我羞餔兮以君之鉏来。
宋-黄庭坚-《摩诘画》@丹青王右辖，诗句妙九州。物外常独往，人间无所求。袖手南山雨，辋川桑柘秋。胸中有佳处，泾渭看同流。
宋-黄庭坚-《墨蛇颂》@此书惊蛇入草，书成不知绝倒。自疑怀素前身，今生笔法更老。
宋-黄庭坚-《木龟亭留题》@南台西路木龟坊，乃是灵蛙贔屭藏。从此改名杉蚵蚾，恐来吞月直须防。
宋-黄庭坚-《木平和尚真赞》@一尺三寸汗脚，草鞋挂龙床角。他日清凉半座，果然未忘礼乐。一一沤里木平，稽首一沤前觉。
宋-黄庭坚-《木之彬彬》@木之彬彬，非取异於人。可宫室则斩则伐，可笾豆则捋则撷。草之茸茸，非求显於世。中刍牧则刈则鉏，中医和则剥则枯。非以其材故耶。是非之歧，利害薰蒸。嗟人道之多患，彼草木尚无情。吾尝观於若人矣，巧於辨人，拙於自辨。好动乎天机，不周乎时变。罪莫惨於德有心，祸莫深於心有见。罪不在德，心其蟊贼，祸不在心。见其髠箝之人也，皦皦自鲜，行於众污之前；嶢嶢不让，立乎众埤之上。积小不当，是以亡其大当。悲夫！羿注矢以当物，十尝中其七八。引镆鋣以自残，骇兕虎之窃发。祸集於所忽，怨栖於荣名。易其言则害智，用其智则害明。为君子则奈何，独见晓於冥冥。
宋-黄庭坚-《暮到张氏园和壁间旧题》@邵平不见见园瓜，三径还寻二仲家。莫道暂来无所得，未秋先已碧莲华。
宋-黄庭坚-《南安试院无酒饮周道辅自赣上携一榼时时对酌》@闻说君家好弟兄，穷乡相见眼俱青。偶同一饭论三益，颇为诸生醉六经。山吧已催乘传马，晓窗犹共读书萤。霜花留得红妆面，酌尽斋中竹叶瓶。
宋-黄庭坚-《南安岩主大严禅师真赞》@石出山而韵自丘壑，松不春而骨立冰霜。今得云门柱杖，打破鬼窟灵床。其石也，将能万里出云雨。其松也，欲与三界作阴凉。此似昔人非昔人也，山中故友任商量。
宋-黄庭坚-《南安岩主定应大师真赞》@定光古佛，不显其光。古锥透穿，大千以为囊。卧像出家，西峰参道。亦俗亦真，一体三宝。彼逆我顺，彼顺我逆。过即追求，虚空鸟迹。驱使草木，教诲蛇虎。愁霖出日，枯旱下雨。无男得男，无女得女。法法如是，谁夺谁予。令君威怒，免我伽梨。既而释之，遂终白衣。白帽素履，须发皤皤。寿八十二，与世同波。穷岩草木，枯腊风雨。七闽香光，家以为祖。萨埵御天，宋有万姓。乃锡象服，名曰定应。
宋-黄庭坚-《南康席上赠刘李二君》@伯伦酒德无人敌，太白诗名有古风。浪许薄才酬大雅，长愁小户对洪锺。月明如昼九江水，天静无云五老峰。此赏不疏真共喜，登临归兴尚谁同。
宋-黄庭坚-《南楼画阁观方公悦二小诗戏次韵》@十年华屋网蛛尘，大旆重来一日新。五凤楼前修造手，个中余刃亦精神。
宋-黄庭坚-《南楼画阁观方公悦二小诗戏次韵》@重山复水绕深幽，不见高贤独倚楼。手拂壁间留恨句，凌波微步有人愁。
宋-黄庭坚-《南浦》@太守俱来此西山，楼观重复半烟间。高僧置酒林泉处，南浦名区望没环。
宋-黄庭坚-《南山罗汉赞十六首》@大阿罗汉宾度罗，奉持末後如来印。日中一钵千家饭，处处作佛事饶益。以我身心五分香，作光明云雨大千。取火燃香世界主，能遍法界唯心办。
宋-黄庭坚-《南山罗汉赞十六首》@佛记一切贤圣众，皆以无为有差别。如来乃至阿罗汉，同入涅盘三昧海。二乘设不见此理，是则波旬颠倒想。稽首迦诺迦伐蹉，看花结印同无相。
宋-黄庭坚-《南山罗汉赞十六首》@驾羊超出风火宅，跨兔求度生死河。者乘如来初方便，自彻海漩三昧底。三乘如来悲愿力，身如光影现十方。持经不染文字相，是名第一离欲者。
宋-黄庭坚-《南山罗汉赞十六首》@斑斑之兽本山林，升堂入室作舆卫。小僧奉施军持水，弭耳来受救渴供。胸中猛虎自调服，是故异物成一家。我观阎浮提众生，同床猜忌若冰炭。
宋-黄庭坚-《南山罗汉赞十六首》@稽首具六波罗密，稽首得无生法忍。稽首佛敕久住世，稽首救世不倦者。天上人间福田施，心无高下依佛慧。遍与有情作功德，故受孔雀堕尾供。
宋-黄庭坚-《南山罗汉赞十六首》@能以一切声闻佛，能以法忍出世法。宴坐分身应十方，不取涅盘自饶益。伏住泥沙观止水，中有菩萨清凉月。无明风起作浪波，方会如来同觉海。
宋-黄庭坚-《南山罗汉赞十六首》@佛光影中大杜多，八万细行灭尘劳。爱护有情如眼目，胡奴来供滤水囊。手持白拂起清风，奉持所闻佛直指。小根魔子欲横戈，弓折箭尽皆消霣。
宋-黄庭坚-《南山罗汉赞十六首》@百和香中本无我，光透尘劳一一法。佛法本从空处起，炳然字义照太空。以此一香应发心，东方出日西方雨。我今稽首伐闍罗，是真离欲阿罗汉。
宋-黄庭坚-《南山罗汉赞十六首》@香醉山中夏木阴，来禽磊磊承风雾。山鸟冲飞堕圣前，小僧澡雪羞时供。胡奴知是说法时，故奉金炉听时事。有说法相无言说，无说无闻是真说。
宋-黄庭坚-《南山罗汉赞十六首》@庞眉寂默坐空禅，万年一念无缘促。手珠犹作奢摩他，寄迹普贤修万行。梵天来献瑜伽具，问人亲见也尊来。拨开眉目示梵王，诸天皆得法眼净。
宋-黄庭坚-《南山罗汉赞十六首》@一身入定多身出，屈申臂顷四天下，如世箧藏诸有物，及以丝缕舞工木。小儿赞叹或恐怖，耆老智者但袖手。佛说神通方便力，度脱众生具功德。
宋-黄庭坚-《南山罗汉赞十六首》@四十九年大教主，波旬请故入涅盘。佛身常寻法界住，非其境界故不见。未法众生蒶福田，众魔染衣汗戒律。稽首那迦住世间，令我常生遇佛想。
宋-黄庭坚-《南山罗汉赞十六首》@如来宝仗降魔相，慈悲威怒震十方。毒龙帖耳收雷霆，逆鳞可摩若家狗。我法未尝恼众生，不令肆毒生恐怖。但以本来悲愿力，情与无情共一家。
宋-黄庭坚-《南山罗汉赞十六首》@八万四千宝浮图，不如一念心清净。惟此有相擅施福，三涂八难所依怙。佛以一花示迦叶，笑中有刀世不解。而以法尽付诸人，深藏宝骨待梅里。
宋-黄庭坚-《南山罗汉赞十六首》@万山相倚碧漓岏，灵鹫一峰圣贤宅。如来往昔经行处，林泉鸟兽皆逆向。清净眷属千五百，无日不闻钟磬音。阎浮提中大福田，莲花会上菩提记。
宋-黄庭坚-《南山罗汉赞十六首》@持轴山中大慈圣，普应诸供作佛事。虽设大铃金删杵，如世休马櫜弓矢。龙女来献九渊珠，无心奉施无心受。清净之众见寻常，相视还如土木偶。
宋-黄庭坚-《拟古乐府长相思寄黄几复》@江南江北春水长，中有一人遥相望。字曰金兰服众芳，妙歌扬声倾满堂。满堂动色不入耳，四海知音能有几。惟予与汝交莫逆，心期那间千万里。欲凭绿水之双鱼，为寄腹中之素书。溪回屿转恐失路，夜半不眠起踌躇。
宋-黄庭坚-《拟古杂言》@雁雁随春风，过乡县。烟雨昏，行不乱。同安乐，共忧患。云重重，不相见。日昳晡，下平湖。十十五五依黄芦，得粒不啄鸣相呼。新妇见雁怀征夫，上堂曳袑裾，四拜启阿姑。人言雁寄书，审能寄书无。阿姑语新妇，古来无此事，今安得此语。新妇祝雁好自去，勿学水中恋涔鱼。寄汝尺素上有书，塞北春寒用当襦。寄书与阿谁，我家苏校尉，海上牧羊儿。为言妾能事君母，勿负汉恩作降虏。
宋-黄庭坚-《拟君子法天运》@君子法天运，不言行四时。提提无近功，成岁乃可知。明窥秋毫端，耳察穴蚁争。群材极为力，阴拱收视听。三辰从昏明，万物安性命。因时有更张，斟酌如斗柄。细人趋眼前，翻手覆手闲。狂风吹长林，何枝鸟能安。须臾诚快意，狼籍不可言。
宋-黄庭坚-《碾建溪第一奉邀徐天隐奉议并效建除体》@建溪有灵草，能蜕诗人骨。除草开三径，为君碾玄月。满瓯泛春风，诗味生牙舌。平斗量珠玉，以救风雅渴。定知胸中有，璀璨非外物。执虎探虎穴，斩蛟入蛟室。破镜挂西南，夜阑清兴发。危言诸公上，殊胜弄翰墨。成仁冒鼎镬，闻已归谏列。收汝救月弓，蛙腹当坼裂。开云照四海，黄道行尧日。闭门斲车轮，出门同轨辙。
宋-黄庭坚-《甯子与追和予岳阳楼诗复次韵二首》@去年新霁独凭栏，山似樊姬拥髻鬟。个里宛然多事在，世间摇望但云山。
宋-黄庭坚-《甯子与追和予岳阳楼诗复次韵二首》@轩皇乐罢拱朝班，天地为家不闭关。惟有金炉紫烟起，至今留作御前山。
宋-黄庭坚-《欧阳从道许寄金橘以诗督之》@禅客入秋无气息，想依红袖醉毰毸。霜枝摇落黄金弹，许送筠笼殊未来。
宋-黄庭坚-《庞道者名悟超赞》@悟道识性，超凡入圣。文殊一源，普贤万行。
宋-黄庭坚-《庞道者绣观音赞》@八万四千唯两臂，三十二应无来往。悲观一切造诸业，慈观诸业炽然住。清净观时无本根，幻影重重蒙古佛。有能出世自观音，即受老翁无畏施。
宋-黄庭坚-《陪师厚游百花洲盘礴范文正祠下道羊昙哭谢安》@忆在昭陵日，倾心用老成。功归仁祖庙，正得一书生。
宋-黄庭坚-《陪师厚游百花洲盘礴范文正祠下道羊昙哭谢安》@羊生但著鞭，勿哭西州门。故有不亡者，南山相与存。
宋-黄庭坚-《陪师厚游百花洲盘礴范文正祠下道羊昙哭谢安》@庆州自不恶，藉甚载声华。忠义可无憾，公今有世家。
宋-黄庭坚-《陪师厚游百花洲盘礴范文正祠下道羊昙哭谢安》@公归未百年，鹳巢荒古屋。我吟殄瘁诗，悲风韵乔木。
宋-黄庭坚-《陪师厚游百花洲盘礴范文正祠下道羊昙哭谢安》@伤心祠下亭，在时公燕处。临水不相猜，江鸥会人语。
宋-黄庭坚-《陪师厚游百花洲盘礴范文正祠下道羊昙哭谢安》@公有一杯酒，与人同醉醒。遗民能记忆，欲语涕飘零。
宋-黄庭坚-《陪师厚游百花洲盘礴范文正祠下道羊昙哭谢安》@委径问谣俗，高丘省佃作。昔游非苟然，今花几开落。
宋-黄庭坚-《陪师厚游百花洲盘礴范文正祠下道羊昙哭谢安》@在昔实方枘，成功见圆机。九原尚友心，白首要同归。
宋-黄庭坚-《陪师厚游百花洲盘礴范文正祠下道羊昙哭谢安》@人去洲渚在，春回花草斑。清谈值渊对，发兴如江山。
宋-黄庭坚-《陪师厚游百花洲盘礴范文正祠下道羊昙哭谢安》@落日衔城壁，祠东更一游。悲来惜酒少，安得董糟丘。
宋-黄庭坚-《裴晋公书堂》@裴公入相便论兵，跃马淮西一战平。黄合不须金印好，却来山下作书生。
宋-黄庭坚-《彭女礼北斗图颂》@白足礼江沙，七星在云表。洗心无一尘，缺月西南晓。
宋-黄庭坚-《平阴张澄居士隐处三诗之复庵》@舂粮出求仁，行李弥宇宙。久客渺愁人，马饥仆夫瘦。归来一丘中，万事不改旧。禾黍锄其骄，牛羊鞭在後。隐几天籁寒，六凿忽通透。
宋-黄庭坚-《平阴张澄居士隐处三诗之亨泉》@水德通万物，发源会时亨。伏坎非心愿，成川且意行。栖迟林丘下，欲渥无尘缨。杖藜逢载酒，一瓢酌余清。
宋-黄庭坚-《平阴张澄居士隐处三诗之仁亭》@无心经世网，有道藏丘山。养生息天黥，艺木印岁寒。德人墙九仞，强学窥一斑。张侯大雅质，结发闯儒关。奇赢或谐偶，老大尝艰难。筑亭上云雨，日月转朱栏。床敷听万籁，我家颇宽闲。牧牛有坦途，亡羊自多端。市声鏖什枕，常以此心观。
宋-黄庭坚-《平原郡斋二首》@生平浪学不知株，江北江南去荷锄。窗风文字翻叶叶，犹似劝人勤读书。
宋-黄庭坚-《平原郡斋二首》@成巢不处避岁鹊，得巢不安呼妇鸠。金钱满地无人费，一斛明珠薏苡秋。
宋-黄庭坚-《平原宴坐二首》@老作儒生不解事，江南有田归荷锄。北窗风来举书叶，犹似劝人勤读书。
宋-黄庭坚-《平原宴坐二首》@黄落委庭观九州，虫声日夜戒衣裘。金钱满地无人费，一斛明珠薏苡秋。
宋-黄庭坚-《蒲城道中寄怀伯氏》@北征无百里，日力不暇给。山重鸟影尽，露下月华湿。寒忆共被眠，屡成回马立。岂如同巢鸟，莫夜得安集。
宋-黄庭坚-《蒲团座赞》@谓余轮邪，吾不随尔驰逐；谓予扇邪，吾不乱尔寒燠。宽燥厚缓者，老人之养安；质朴自然者，野人之无欲。娱尔以贝叶铜瓶，文尔以绳床筇竹。跏趺主人百不能，一裘一葛□□□。
宋-黄庭坚-《乞猫》@秋来鼠辈欺猫死，窥瓮翻盘搅夜眠。闻道狸奴将数子，买鱼穿柳聘衔蝉。
宋-黄庭坚-《乞笋於廖宣叔颂》@龙蜕骨，掉苍尾。余戢戢，漫蛇虺。弃雨中，心烂死。携长鑱，戴篢子。可尽髠，馘左耳。
宋-黄庭坚-《乞姚花二首》@正是风光嬾困时，姚黄开晚落应迟。欲雕好句乞春色，日历如山不到诗。
宋-黄庭坚-《乞姚花二首》@青春日月鸟飞过，汗简文书山叠重。乞取好花天上看，宫衣黄带御炉烘。
宋-黄庭坚-《乞锺乳于曾公衮》@寄语曾公子，金丹几时熟。愿持锺乳粉，实此罄悬腹。遥怜蟹眼汤，已化鹅管玉。刀圭勿妄传，此物非碌碌。
宋-黄庭坚-《砌台晚思》@日极江南千里春，谁今洒笔可招魂。向人犹作故时面，翠竹苍烟一万根。
宋-黄庭坚-《钱塘旧游》@薄宦飘然笑漫郎，瑟洲花草弄幽芳。莫教景物添春色，转觉山川是异乡。南北峰岩空入梦，短长亭舍自相望。湖边山寺清明後，相见兰开禊水香。
宋-黄庭坚-《钱忠懿王画像赞》@文武忠懿，堂堂如春。中有樗里，不以示人。雷行八区，震惊听闻。提十五州，共为帝民。送君者自崖而反，以安乐其子孙。九万里则风斯在下，眇大物而成仁。
宋-黄庭坚-《乔令真赞》@抱璞而居，其谁别玉。乔君不献，自尊两足。窥其狱户，视其邑庭。吏无重糈，民有颂声。提平如砥，持廉如水。观其中，公清有余。相其貌，固凡人耳。
宋-黄庭坚-《清醇酒颂》@清如秋江寒月，风休波静而无云。醇如春江永日，游丝落花之困人。借之以涪翁清闲，鉴此杯面渌。本之以李叟孝友，成此瓮中春。
宋-黄庭坚-《清明》@佳节清明桃李笑，野田荒垅只生愁。雷惊天地龙蛇螫，雨足郊原草木柔。人乞祭余骄妾妇，士甘焚死不公侯。贤愚千载知谁是，满眼蓬蒿共一丘。
宋-黄庭坚-《清闲处士颂》@至乐山中，嘉木之樾。有人天游，风云为马，鸥鹭为舟。有诗客李发，字之曰清闲处士。而蜀有豪士王当，以为盖谢敷之流。其清也不登市井之陇，其闲也不齅王公之勾。傲睨万物，逍遥一丘。身与长松共老，名与北斗俱休。涪翁曰名之不称实也久矣，吾子何以是为哉。书潞则失涿，谓鹰则化鸠。故一以我为马，一以我为牛。盖有有其实而不受，亦有无其实而固求者也。常试为吾子道清闲之乎致乎。水之为物，甚寒而极清。郁为坚冰，得温而释，遍利诸生。云之为物，无心而出岫穴。风休雨息，反一无迹。我观古人，以是为则。若夫污泥浊水，与蛙同生，不溷其清。自操井臼，日耕茺徼，未尝不闲。惟有道者能藏於天，吾子何处焉。清闲曰我无所用於世，而从所好。惟水云与之忘老，何敢以为有道。涪翁曰舐痔十乘，曹商自优，非君清流。商财计得白圭，拟国以闲为慝。虽然同一大梦，达者先觉。方在蚁垤，忧乐计校也。世无公孙侨孔仲尼，谁辨梦觉。亦曰举世溷浊，惟我独清。万法本闲，而人自扰扰尔。
宋-黄庭坚-《清心院双清轩》@万劫千峰绕座隅，一泓澄澈见游鱼。谁家栏槛烟云里，坐我潇湘水墨图。人物度桥疑海市，楼台拍水信蓬壼。潺湲枕底催乡梦，双井溪头有旧庐。
宋-黄庭坚-《情人怨戏效徐庾慢体三首》@秋水无言度，荷花称意红。主人敬爱客，催唤出房笼。一斛明珠曲，何时落塞鸿。莫藏春笋手，且为剥莲蓬。
宋-黄庭坚-《情人怨戏效徐庾慢体三首》@翡翠钗梁碧，石榴裙摺红。隙光斜斗帐，香字冷薰笼。闻道西飞燕，将随北固鸿。鸳鸯会独宿，风雨打船蓬。
宋-黄庭坚-《情人怨戏效徐庾慢体三首》@障羞罗袂薄，承汗领巾红。晚风斜虿发，逸艳照窗笼。胡琴抱明月，宝瑟阵归鸿。倚壁生蛛网，年光如转蓬。
宋-黄庭坚-《筇竹颂》@伟邛崃之美竹，初发迹於。有山而不险，有水而无波。金声而玉节，故贯四时而不改其柯。郭子遗我，扶余涧阿。坐则倚胡床棐几，行则随青笠绿蓑。吾衰也久矣，视尔畏友。予琢予磨，百世以俟圣人而不惑，则涪皤不负筇竹。危而不扶，颠而不持，惟筇竹之负涪皤。
宋-黄庭坚-《筇竹杖赞》@厉廉隅而不刿，故窃比於彭耽之寿。屈曲而有直体，能独立於雪霜之後。伯夷食薇而清，陈仲咽李而瘦。涪翁昼寝，苍龙挂壁。涪翁履危，心如铁石。穷山独行，解两虎争。终不使卞庄乘间，而孺子成名。
宋-黄庭坚-《琼芝轩》@卓僊在时养琼芝，深根固蒂活人命。憧憧来问此何草，但告渠是唐婆镜。
宋-黄庭坚-《秋冬之间鄂渚绝市无蟹今日偶得数枚吐沫相濡》@怒目横行与虎争，寒沙奔火祸胎成。虽为天上三辰次，未免人间五鼎烹。
宋-黄庭坚-《秋冬之间鄂渚绝市无蟹今日偶得数枚吐沫相濡》@勃窣媻跚烝涉波，草泥出没尚横戈。也知觳觫元无罪，奈此尊前风味何。
宋-黄庭坚-《秋冬之间鄂渚绝市无蟹今日偶得数枚吐沫相濡》@解缚华堂一座倾，忍堪支解见姜橙。东归却为鲈鱼鱠，未敢知言许季鹰。
宋-黄庭坚-《秋怀二首》@秋阴细细压茅堂，吟虫啾啾昨夜凉。雨开芭蕉新闲旧，风撼篔簹宫应商。砧声已急不可缓，檐景既短难为长。狐裘断缝弃墙角，岂念晏岁多繁霜。
宋-黄庭坚-《秋怀二首》@茅堂索索秋风发，行遶空庭紫苔滑。蛙号池上晚来雨，鹊转南枝夜深月。翻手覆手不可期，一死一生交道绝。湖水无端浸白云，故人书断孤鸿没。
宋-黄庭坚-《秋声轩》@谁居空闲扇橐龠，情与无情并时作。是声皆自根极来，更莫辛勤问南郭。
宋-黄庭坚-《秋思》@柴门扃兮，牛羊下来其已久。四壁立兮，蛩螿太息不可听。夜冉冉兮斗魁委柄若授人，天寥寥兮河汉风浪西南倾。山川悠远兮，谁独不共此明月。维德人不见兮，采薇蕨于江之南。风露寒兮，薇蕨既老而苦涩。江道险难兮，不知先生之何食。往予窥道而见兮，俯甘井以解渴。天地施我生兮，先生厚我德。水波无津兮，即拯我舟杭。路微径绝兮，又翦我荆棘。秉道要而置对兮，一与而九夺。曾不更刀兮，破肯綮於胸中。湛湛兮如长江之吐月，霏霏兮若旋盘之落屑。会鉏鋙於一堂兮，曾不侮予以色辞。星翻翻其争光兮，观北斗之运四时。维回首之日浅兮，又穿鼻而伏皂。乘流下兮，忽不自识其阙遗。悲去日之既往兮，爱是日之方来。有玉於橐兮，师以为王所之□□□□不谟献之，维令之莫予琢之。起望天极南兮，□□□□予马。恐蓍龟之远兮，入鲍肆不知其化。子歌犁□□余心兮，为而三叹其一和。微子之昌言兮，殆莫振余过。已矣乎，芳兰无泽兮岁遒，众芳歇兮曷予佩之求。绝万里兮吾以子牛，横大川兮吾以子舟。窃悲吾子之多暇日兮，愁嗟黄落如郢客之见秋。
宋-黄庭坚-《秋思》@椎牛作社酒新篘，扶老将儿嬉陇头。木落人家见鸡犬，晓寒溪口在汀洲。无功可佩水苍玉，迕岁空思狐白裘。身到楚伧非屈宋，顾慙疏懒作悲秋。
宋-黄庭坚-《求范子默染鸦青纸二首》@学似贫家老破除，古今迷忘失三余。极知鹄白非新得，谩染鸦青袭旧书。
宋-黄庭坚-《求范子默染鸦青纸二首》@深如女发兰膏罢，明似山光夜月余。为染溪藤三百个，待渠湔拂一床书。
宋-黄庭坚-《去岁和元翁重到双涧寺观余兄弟题诗之篇总忘》@素琴声在时能听，白鸟盟寒久未寻。眼见野僧垂雪发，养亲原不顾朱金。开泉浸稻双涧水，煨笋充盘春竹林。安得一廛吾欲老，君听庄舄病时吟。
宋-黄庭坚-《去贤斋》@争名朝市鱼千里，观道诗书豹一班。末俗风波尤浩渺，古人廉陛厘跻攀。螗螂怒臂当车辙，鹦鹉能言著鏁关。顾我安知贤者事，松风永日下帘间。
宋-黄庭坚-《全州双松堂》@文殊堂下松，永日如鸣琴。我登双松堂，时步双松阴。中有寂莫人，安禅无古今。
宋-黄庭坚-《劝交代张和父酒》@风流五日张京兆，今日诸孙困小官。作尹大都如广汉，画眉仍复近长安。三人成虎事多有，众口铄金君自宽。酒兴情亲俱不浅，贱生何取罄交欢。
宋-黄庭坚-《劝石洞道真师染袈裟颂》@丈夫出家，当被坏色衣。蜀僧袈裟，多似苾尼。轻罗绉縠，染成春柳丝。撩蜂引蝶，唯欠远山眉。
宋-黄庭坚-《缺月镜颂》@月坠镜中，无灭无生。月虽缺半，影像圆成。
宋-黄庭坚-《辱粹道兄弟寄书久不作报以长句谢不敏》@病癖无堪吾懒书，交亲情分岂能疏。深惭烟际两鸿雁，遗我罾中双鲤鱼。故国青山长极眼，今年白发不胜梳。几时得计休官去，笋叶裹茶同趁虚。
宋-黄庭坚-《入穷巷谒李材叟翘叟戏赠兼简田子平三首》@紫冠黄钿网丝窠，蝶绕蜂围奈晚何。二叟家居如避世，开门自少俗人过。
宋-黄庭坚-《入穷巷谒李材叟翘叟戏赠兼简田子平三首》@只可阕中安止止，谁能铁里斗铮铮。田多谷少无人会，譬似无田过一生。
宋-黄庭坚-《入穷巷谒李材叟翘叟戏赠兼简田子平三首》@田郎杞菊荒三径，文字时追二叟游。万卷藏书多未见，老夫端拟乞荆州。
宋-黄庭坚-《闰月访同年李夷伯子真于河上子真以诗谢次韵》@十年不见犹如此，未觉斯人叹滞留。白璧明珠多按剑，浊泾清渭要同流。日晴花色自深浅，风软鸟声相应酬。谈笑一樽非俗物，对公无地可言愁。
宋-黄庭坚-《塞上曲》@十月北风燕草黄，燕人马肥弓力强。虎皮裁鞍鵰羽箭，射杀山阴双白狼。青毡帐高雪不湿，击鼓传觞令行急。戎王半醉拥貂裘，昭君犹抱琵琶泣。
宋-黄庭坚-《三笑图赞》@二豪之所争，不满三隐之一笑。三隐之所笑，不解耶舍之颜。耶舍之印，雾锁云埋。九年面壁，此印方开。
宋-黄庭坚-《三言二首》@寄岳云，安九夏。无间绿，实潇洒。碧溪头，古松下。卧盘陀，昼复夜。
宋-黄庭坚-《三言二首》@八德水，清且美。荡精神，浸牙齿。乱云根，众峰里。掬与斟，随器尔。
宋-黄庭坚-《三月壬申同尧民希孝观渠名寺经藏得弘明集中》@秘藏开新译，天花雨旧堂。证经多宝塔，寝疾净名床。鸟语杂歌颂，蛛丝凝篆香。同游得赵李，谈道过何王。
宋-黄庭坚-《三月乙巳来赋盐万岁乡且搜猕匿赋之家晏饭此》@飞廉决云开白日，顿撼天地万窍号。挼挱桃李欲净尽，乞与游丝百尺高。
宋-黄庭坚-《三至堂》@杨公父子孙，俱出文昌宫。朱轓与别驾，同最治民功。当年竹马儿，市上白鬓翁。相语府门前，郎君有家风。筑室俯飞鸟，我来岁仲冬。人烟空橘柚，梅蘤破榛丛。延客煮茶药，使君语雍容。畴昔识二父，只今天柱峰。故开堂北门，突兀在眼中。千秋万岁後，野人犹致恭。借问经始谁，开国华阴公。
宋-黄庭坚-《僧景宗相访寄法王航禅师》@抱牍稍退凫鹜行，倦禅时作橐驼坐。忽忆头陀云外人，闭门作夏与僧过。一丝不挂鱼脱渊，万古同归蚁旋磨。山中雨熟瓜芋田，唤取小僧休乞钱。
宋-黄庭坚-《沙弥文信大悲颂》@通身是眼，不见自己。欲见自己，频掣驴耳。通身是手，不解著鞭。白牛懒惰，空打车辕。通身是佛，顶戴弥陀。头上安头，笑杀涪皤。
宋-黄庭坚-《伤歌行四首》@草木摇落天沉阴，蟋蟀为我商声吟。高明从来畏鬼瞰，贫贱不能全孝心。蚤知义利有轻重，积羽何翅一钩金。莫悲归妹无锦绣，但愿教儿和瑟琴。
宋-黄庭坚-《伤歌行四首》@孟氏至诚通竹笋，姜诗纯孝感渊鱼。古人常欲养志意，君子不唯全发肤。有妹言归奉箕帚，仰谁出力助葭莩。等闲亲鬓贫中白，自悔从来色养疏。
宋-黄庭坚-《伤歌行四首》@诸妹欲归囊褚单，值我薄宦多艰难。为吏受赇恐得罪，啜菽饮水终无懽。永怀遂休一夜梦，谁与少缓百忧端。古人择婿求过寡，取妇岂为谋饥寒。
宋-黄庭坚-《伤歌行四首》@伯夷不食周武粟，程婴可托赵氏孤。死者复生欲无愧，受遗归妹况在予。经营百事失本意，跬步寻常畏简书。人闲若有不税地，判尽筋力终年锄。
宋-黄庭坚-《上大蒙笼》@黄雾冥冥小石门，苔衣草路无人迹。苦竹参天大石门，虎迒兔蹊聊倚息。阴风搜林山鬼啸，千丈寒藤绕崩石。清风源里有人家，牛羊在山亦桑麻。向来陆梁嫚官府，试呼使前问其故。衣冠汉仪民父子，吏曹扰之至如此。穷乡有米无食盐，今日有田无米食。但愿官清不爱钱，长养儿孙听驱使。
宋-黄庭坚-《上权郡孙承议》@公家簿领如鸡栖，私家田园无置锥。真成忍骂加餐饭，不如西江之水可乐饥。他人勤拙犹相补，身无功状堪上府。公诚遣骑束缚归，长随白鸥卧烟雨。
宋-黄庭坚-《上萧家峡》@玉笥峰前几百家，山明松雪水明沙。趁虚人集春蔬好，桑菌竹萌烟蕨芽。
宋-黄庭坚-《上冢》@自公返蓬荜，税驾上丘垄。霜露此日悲，松楸千年拱。养雏数毛羽，初不及承奉。康州断肠猿，风枝割永痛。少年不如人，登仕无前勇。发疏齿牙摇，鲸波怒号凶。愿为保家子，敢议世轻重。称觞太夫人，鱼菜赡庖供。
宋-黄庭坚-《社日奉寄君庸主簿》@花发社公雨，阴寒殊未开。初闻燕子语，似报玉人来。遮眼便书册，挑聋欺酒杯。传声习主簿，勤为拨春醅。
宋-黄庭坚-《呻吟斋睡起五首呈世弼》@棐几坐清昼，博山凝妙香。兰芽依客土，柳色过邻墙。巷僻过从少，官闲气味长。江南一枕梦，高卧听鸣桹。
宋-黄庭坚-《呻吟斋睡起五首呈世弼》@学省非簿领，卧痾常闭关。雨余楼阁静，风晚鸟乌还。赏逐四时改，心安一味闲。古人虽已往，不废仰高山。
宋-黄庭坚-《呻吟斋睡起五首呈世弼》@疏食吾犹饱，曲肱哦古今。酒倾因好事，弦绝为知音。妒蘖长春木，争巢喧暮禽。长怀阮校尉，北望首阳岑。
宋-黄庭坚-《呻吟斋睡起五首呈世弼》@已把社公酒，春寒那得严。厌听鸿啄雪，喜有燕穿帘。璞玉深藏器，囊锥立见尖。儿时爱谈道，今日口如箝。
宋-黄庭坚-《呻吟斋睡起五首呈世弼》@墙下蓬蒿地，儿童课翦除。蔓莴随分种，杞菊未须鉏。河水传烽火，交州报捷书。无能落闲处，慙媿饱春蔬。
宋-黄庭坚-《深明阁》@象踏恒河彻底，日行阎浮破冥。若问深明宗旨，风花时度窗櫺。
宋-黄庭坚-《神宗皇帝挽词三首》@文思昭日月，神武用雷霆。制作深垂统，忧勤减梦龄。孙谋开二圣，末命对三灵。今代谁班马，能书汗简青。
宋-黄庭坚-《神宗皇帝挽词三首》@昔在基皇极，师臣论九畴。丘陵忽为谷，天地不藏舟。河洛功无憾，幽燕策未收。嗣皇朝万国，任姒正兴周。
宋-黄庭坚-《胜业寺悦亭》@苦雨已解严，诸峰来献状。不见白头禅，空倚紫藤杖。
宋-黄庭坚-《省中烹茶怀子瞻用前韵》@閤门井不落第二，竟陵谷帘定误书。思公煮茗共汤鼎，蚯蚓窍生鱼眼珠。置身九州之上腴，争名燄中沃焚如。但恐次山胸垒块，终便酒舫石鱼湖。
宋-黄庭坚-《圣柬将寓于卫行乞食于齐有可怜之色再次韵感》@温气冰底归，忽忽六过旬。园林改柯叶，鸟声日日新。耕稼百年外，四郊无短闉。高丘试顾望，俯仰迹已陈。信陵松郁郁，不见曩时人。空怀负暄赏，莫望属车尘。腹中书万卷，阽死沟壑滨。投壶与射覆，一笑物皆春。
宋-黄庭坚-《圣柬将寓于卫行乞食于齐有可怜之色再次韵感》@种萱欲遣忧，丛薄空自绿。洗心日三省，人亦不我榖。谁能书窗下，草玄抱幽独。首藐官不迁，校书汉天禄。身当万户侯，鼓吹拥部曲。解佩著犀渠，张弓插雕服。何时李将军，射猎出上谷。
宋-黄庭坚-《圣柬将寓于卫行乞食于齐有可怜之色再次韵感》@春风鸣布谷，天道似劝分。持饥望路人，谁能颜色温。笑忆枯鱼说，诙谐老漆园。湘累不得禄，哀怨写荃荪。千年涧谷松，惭愧雨露恩。思为万乘器，顾掩斧凿痕。
宋-黄庭坚-《圣柬将寓于卫行乞食于齐有可怜之色再次韵感》@风雨桃李华，佳人来何暮。安齐果未安，寓卫岂所寓。张侯室县磬，得酒美无度。常忧腐肠死，须我嫁阿骛。双鱼传尺素，何处迷春渚。啼鸟劝不归，晓鞍逐行旅。遥知登楼兴，信美非吾土。
宋-黄庭坚-《圣柬将寓于卫行乞食于齐有可怜之色再次韵感》@鲁公但食粥，百口常忧煎。金张席贵宠，奴隶乘朱轩。丈夫例寒饿，万世无後先。风霾天作恶，雷亦怒阗阗。俄顷花柳静，烟暖谷鸟喧。人事每如此，翻覆不常然。下流多谤议，高位又疾颠。空余壮士志，不逐四时迁。
宋-黄庭坚-《失紫竹柱杖颂》@袁门西关失却柱杖，木平万载县里拾得。恰似郑州却出曹门，何处待此左科禅客。
宋-黄庭坚-《诗一首》@石磴层层鸟道斜，仙家楼阁锁烟霞。丹砂已化黄金鼎，玉洞犹开白鹤花。铁简有云神永护，金钟无韵鬼曾楂。洞天福地阴阳合，胜事留传岂浪夸。
宋-黄庭坚-《十二月十九日夜中发鄂渚晓泊汉阳亲旧携酒追》@接淅报官府，敢违王事程。宵征江夏县，睡起汉阳城。邻里烦追送，杯盘泻浊清。袛应瘴乡老，难答故人情。
宋-黄庭坚-《十四弟归洪州赋莫如兄弟四章赠行》@恼人自作乐，休休莫莫莫。相看将白头，止有不如昨。
宋-黄庭坚-《十四弟归洪州赋莫如兄弟四章赠行》@北来哺慈乌，南归护尔雏。昨夜云飞雁，相随我不如。
宋-黄庭坚-《十四弟归洪州赋莫如兄弟四章赠行》@志欲收九族，别离乃同生。谁能成此意，惟有孔方兄。
宋-黄庭坚-《十四弟归洪州赋莫如兄弟四章赠行》@大父无恙时，刻意教子弟。归扫松楸下，洒我万里涕。
宋-黄庭坚-《十月十三日泊舟白沙江口》@岸江倚帆樯，已专北风权。飞霜挟月下，百笮直如弦。绿水去清夜，黄芦摇白烟。篙人持更柝，相语闻并船。平生濯缨心，鸥鸟共忘年。风吹落尘网，岁星奔回旋。险艰自得力，细故可弃捐。至今梦汹汹，呼禹济广川。
宋-黄庭坚-《十月十五早饭清都观逍遥堂》@心游魏阙鱼千里，梦觉邯郸黍一炊。蔬食菜羹吾亦饱，逍遥堂下叶辞枝。
宋-黄庭坚-《食瓜有感》@暑轩无物洗烦蒸，百果凡材得我憎。藓井筠笼浸苍玉，金盘碧箸荐寒冰。田中谁问不纳履，坐上适来何处蝇。此理一杯分付与，我思明哲在东陵。
宋-黄庭坚-《食笋十韵》@洛下斑竹笋，花时压鲑菜。一束酬千金，掉头不肯卖。我来白下聚，此族富庖宰。茧栗戴地翻，觳觫触墙坏。戢戢入中厨，如偿食竹债。甘葅和菌耳，辛膳胹姜芥。烹鹅杂股掌，炮鳖乱裙介。小儿哇不美，鼠壤有余嘬。可贵生于少，古来食共噫。尚想高将军，五溪无人采。
宋-黄庭坚-《史天休中散挽词》@光禄九男君独秀，赋名几与景仁班。淹留州县看恬默，出入风波笑险艰。遗爱蜀中三郡有，退身林下十年闲。山川英气消磨尽，昨日华堂作土山。
宋-黄庭坚-《史彦升送春花》@千林摇落照秋空，忽散穠花在眼中。蝶绕蜂随俱入座，君家女手化春风。
宋-黄庭坚-《史应之赞》@眉山史应之，爱酒而滑稽。对鄙不肖，醉眼一笑。司马德操，万事但好。东方戏嘲，惊动汉朝。穷则德操，达则方朔。天地一壼，不胶者卓。应之老矣，似愚不愚。江安食不足，江阳酒有余。
宋-黄庭坚-《世弼病方家不善论蛤蜊之功戏答》@伯乐无传骥空老，重华不见士长饥。从来万事乖名实，岂但药翁论蛤蜊。
宋-黄庭坚-《世弼惠诗求舜泉辄欲以长安酥共泛一杯次韵戏》@寒齑薄饭留佳客，蠹简残编作近邻。避地梁鸿真好学，著书扬子未全贫。玉酥链得三危露，石火烧成一片春。沙鼎探汤供卯饮，不忧问字绝无人。
宋-黄庭坚-《寿禅师悟道颂》@朴落非他物，纵横不是尘。山河及大地，全露法王身。
宋-黄庭坚-《寿圣观道士黄至明开小隐轩太守徐公为题曰快》@金华牧羊儿，一粒粟中藏世界。使君从南来，清风明月不用一钱买。鸬鹚杯，一杯一杯复一杯，玉山自倒非人推。庐山秀出南斗傍，登高送远形神开。银河倒挂三石梁，砅崖转石万壑雷。吟诗作赋北窗里，安得青天化作一张纸。有长鲸白齿若雪山，我愿因之寄千里。
宋-黄庭坚-《书蔡秀才屏风颂四首任午岁》@武宁县中蔡老子，能棋能酒又能诗。胸中百万多罗藏，不向人间说是非。
宋-黄庭坚-《书蔡秀才屏风颂四首》@接人高下但唯唯，笑语相随不作难。此翁胸次有泾渭，事不可处执如山。
宋-黄庭坚-《书蔡秀才屏风颂四首》@此翁家世印累累，平生俯视造物儿。堪笑痴人不省悮，犹说此翁真个痴。
宋-黄庭坚-《书蔡秀才屏风颂四首》@读经一字礼一拜，瘦骨棱棱心苦辛。看伊冷淡教人笑，定作阎浮百岁人。
宋-黄庭坚-《书东坡画郭功父壁上墨竹》@郭家屧屏见生竹，惜哉不见人如玉。凌厉中原草木春，岁晚一棋终玉局。巨鳌首戴蓬莱山，今在琼房风几间。
宋-黄庭坚-《书磨崖碑後》@春风吹船著吾溪，扶藜上读中兴碑。平生半世看墨本，摩挲石刻鬓成丝。明皇不作苞桑计，颠倒四海由禄儿。九庙不守乘舆西，万官已作鸟择栖。抚军监国太子事，何乃趣取大物为？事有至难天幸耳，上皇蹰蹐还京师。内间张后色可否？外间李父颐指挥。南内凄凉几苟活，高将军去事尤危。臣结春秋二三策，臣甫杜鹃再拜诗。安知忠臣痛至骨，世上但赏琼琚词。同来野僧六七辈，亦有文士相追随。断崖苍藓对立久，冻雨为洗前朝悲。
宋-黄庭坚-《书扇》@鲁公笔法屋漏雨，未减右军锥画沙。可惜团团新月面，故教零乱黑云遮。
宋-黄庭坚-《书石牛溪旁大石上》@郁郁窈窈天官宅，诸峰排霄帝不隔。六时谒天开关钥，我身金华牧羊客。羊眠野草我世闲，高真众灵思我还。石盆之中有甘露，青牛驾我山谷路。
宋-黄庭坚-《书睢阳事後》@莫道睢阳覆我师，再兴唐祚匪公谁。流离颠沛义不辱，去就死生心自知。政使贺兰非长者，岂妨南八是男儿。乾坤震荡风尘晦，愁绝宗臣陷贼诗。
宋-黄庭坚-《书王氏梦锡扇》@压枝梅子大於钱，惭愧春光又一年。亭午无人初破睡，杜鹃啼在柳梢边。
宋-黄庭坚-《书舞阳西寺旧题处》@万事纷纷日日新，当时题壁是前身。寺僧物色来相访，我似昔人非昔人。
宋-黄庭坚-《叔父钓亭》@槛外溪风拂面凉，四围春草自锄荒。陆沈霜发为钩直，柳贯锦鳞缘饵香。影落华亭千尺月，梦通岐下六州王。麒麟卧笑功名骨，不道山林日月长。
宋-黄庭坚-《叔父给事挽词十首》@元佑宗臣考十科，公居八九未为多。功名身後无瑕点，孝友生知不琢磨。
宋-黄庭坚-《叔父给事挽词十首》@平生治狱有阴功，忠孝临民父母同。赣上樵夫谈卓令，宣城老吏识于公。
宋-黄庭坚-《叔父给事挽词十首》@三晋山河数十州，频年水旱不能秋。我公出把司农节，粟麦还于地上流。
宋-黄庭坚-《叔父给事挽词十首》@更生苦讼石中书，宰掾非人欲引裾。两猾论兵几败国，同时御史更谁如。
宋-黄庭坚-《叔父给事挽词十首》@曾发公家钜万钱，沟中襁褓却生全。三齐水後皆禾稼，不杀耕牛更可传。
宋-黄庭坚-《叔父给事挽词十首》@晋地无戎卧贼曹，民兵赐笏解弓刀。六年讲武儒冠在，不踏金门著战袍。
宋-黄庭坚-《叔父给事挽词十首》@军容百万转风雷，独料王师不战摧。三箧飞书公对狱，元丰天子照奸回。
宋-黄庭坚-《叔父给事挽词十首》@陇上千山汉节回，扫除民蜮不为灾。蜀茶总入诸蕃市，胡马常从万里来。
宋-黄庭坚-《叔父给事挽词十首》@廊庙从来不在边，黄扉青琐庆登贤。除书未试回天笔，何意佳城到马前。
宋-黄庭坚-《叔父给事挽词十首》@荣禄常思泽九宗，山摧梁坏并成空。百年遗恨谁昭洗，他日诸郎有父风。
宋-黄庭坚-《叔诲宿邀湖上之游以故不果往》@芰荷采尽荇田田，湖光价当酒十千。主人邀客殊未来，西风枕簟废书眠。睡罢书窗翻墨汁，龙蛇起陆云雨湿。晚筵红袖劝倾杯，公荣坐远酌不及。章台柳色未知秋，折与行人鞭紫骝。金城手种亦如此，今日摇落令人愁。双飞鸳鸯一朝只，舂鉏欲匹畏白鸥。风标公子诚自多，波净月明如鵾何。
宋-黄庭坚-《双涧寺二首》@二水奔奔鸣屋除，松林落日吼乌菟。老僧更有百岁母，白发身为反哺乌。
宋-黄庭坚-《双涧寺二首》@山韵江深屋翠崖，夜钟声自瓮中来。长松偃蹇苍龙卧，六月涧泉轰怒雷。
宋-黄庭坚-《双井茶送子瞻》@人间风日不到处，天上玉堂森宝书。想见东坡旧居士，挥毫百斛泻明珠。我家江南摘云腴，落磑霏霏雪不如。为君唤起黄州梦，独载扁舟向五湖。
宋-黄庭坚-《睡起》@柿叶铺庭红颗秋，薰炉沈水度衣篝。松风梦与故人遇，同驾飞鸿跨九州。
宋-黄庭坚-《睡起》@彷佛江南一梦中，虚堂尽日转温风。春深稍觉裌衣重，昼永不知樽酒空。
宋-黄庭坚-《睡起二首》@帘幕阴阴不见人，日斜窗影弄游尘。风和睡起鸟声乐，天地无私花柳春。
宋-黄庭坚-《睡起二首》@古来志士愿不辱，少在朝廷多在山。寄食生涯无定止，此心长到白云间。
宋-黄庭坚-《睡鸭》@山鸡照影空自爱，孤鸾舞镜不作双。天下真成长会合，两凫相倚睡秋江。
宋-黄庭坚-《司马文正公挽词四首》@元佑开皇极，功归用老成。惟深万物表，不令四时行。日者倾三接，天乎奠两楹。堂堂宁复有，埋玉恸佳城。
宋-黄庭坚-《司马文正公挽词四首》@国在多艰日，人如大雅诗。忠清俱没世，孝友是生知。加璧延诸老，櫜弓抚四夷。公身与宗社，同作太平基。
宋-黄庭坚-《司马文正公挽词四首》@献纳无虚日，居然迹已陈。清班区玉石，宝历顺星辰。更化思鸣鵙，遗书似获麟。易名无异论，今代两三人。
宋-黄庭坚-《司马文正公挽词四首》@毁誉盖棺了，于今名实尊。哀荣有王命，终始酌民言。蝉冕三公府，深衣独乐园。公心两无累，忧国爱元元。
宋-黄庭坚-《思亲汝州作》@岁晚寒侵游子衣，拘留幕府报官移。五更归梦三百里，一日思亲十二时。车上吐茵元不逐，市中有虎竟成疑。秋毫得失关何事，总为平安书到迟。
宋-黄庭坚-《思贤》@杨家事业绝当时，百家疏通问不疑。高文大册书鸿烈，润色论思禁林杰。堂堂司直社稷臣，谏有用否不辱身。劲气坐中掩虎口，忠言天上婴龙鳞。忍能持禄保卒岁，归去求田问四邻。今时此事久索漠，吾恐九原公可作。我来回首行路难，城郭参差夕照闲。风急饥乌噪乔木，孤坟牢落具茨山。
宋-黄庭坚-《四休居士诗三首》@无求不著看人面，有酒可以留人嬉。欲知四休安乐法，听取山谷老人诗。
宋-黄庭坚-《四休居士诗三首》@富贵何时润髑髅，守钱奴与拘官囚。太医诊得人间病，安乐延年万事休。
宋-黄庭坚-《四休居士诗三首》@一病能恼安乐性，四病长作一生愁。借问四休何所好，不令一点上眉头。
宋-黄庭坚-《四月丁卯对雨寄赵正夫》@公家常匆务，退食用寝讹。相思虽劳勤，书问不能多。时雨光万物，开云见羲和。乾坤有美意，畎浍未盈科。凯风吹南荣，官槐绿婆娑。鷾鸸将其匹，来巢自成家。於物无讥嫌，人亦不谁何。眷言生理拙，无地牧鸡鹅。丈人春秋高，雏鷇勤摩挲。在公每怀归，安得借明驼。畏涂失无乡，酌海持一蠡。平生未丝绳，寂寞长生窠。故人累累去，宰木上女萝。生存半白首，会面阻山河。赵侯秉金玉，不与世同波。从容觉差晚，鄙心寄琢磨。外物良难必，岁寒不改柯。
宋-黄庭坚-《四月末天气陡然如秋遂御祫衣游北沙亭观江涨》@沙岸人家报急流，船官解缆正夷犹。震雷将雨度绝壑，远水粘天吞钓舟。甚欲去挥白羽箑，可堪更著紫茸裘。平生得意无人会，浩荡舂鉏且自由。
宋-黄庭坚-《四月戊申赋盐万岁山中仰怀外舅谢师厚》@只今汉庞公，白发佐州郡。穷通视寒暑，仕已谁喜愠。长松卧涧底，桴溜多裂璺。未须论才难，世人无此韵。禅悦称性深，语端入理近。涣若开春冰，超然听年运。临民秉三尺，朱墨不可紊。传闻但言归，心许手自隐。欲知南陂稻，得几就收捃。胥疏江湖滨，不迩金玉训。濡需且肉食，觳觫恐钟衅。龙移山发洪，虎乳月生晕。竹声寒夏簟，辍寝中夜听。寄声向鹿门，傥赐劳苦问。
宋-黄庭坚-《寺斋睡起二首》@小黠大痴螳捕蝉，有余不足夔怜蚿。退食归来北窗梦，一江风月桃李船。
宋-黄庭坚-《寺斋睡起二首》@桃李无言一再风，黄鹂惟见绿葱葱。人言九事八为律，傥有江船吾欲东。
宋-黄庭坚-《嗣深尚书弟晬日》@骨秀已知骐骥子，性仁端是凤凰雏。不腾渥水称神俊，应出岐山作瑞符。渐指家人知姓字，试看屏上识之无。乃翁断狱多阴德，迳往高门待汝车。
宋-黄庭坚-《松下渊明》@南渡诚草草，长沙济艰难。夜半舟移岸，今无晋衣冠。松风自度曲，我弦不须弹。慧远香火社，遗民文字禅。虽非老翁事，幽尚亦可欢。客来欲开说，觞至不得言。
宋-黄庭坚-《宋夫人挽词》@往岁涂宫暗碧纱，倾城出祖路人嗟。松柟峰下迁华寝，雪月光中咽晓笳。有子今为二千石，同州才数两三家。儿孙满地厥衣举，不见归时桃李华。
宋-黄庭坚-《宋乔年真赞》@士之坎壈，以其智多。因坎壈以为师，用其多以见己。相遭於功名之会，图像麒麟。独行於寂寞之滨，照影溪壑。大者四时尔，小者风雨尔，岂真我哉。
宋-黄庭坚-《宋宗儒真赞》@宋子勃窣，心有古镜。朝四暮三，为笑不竞。於一捻一，犹著禅病。探丸起死，味药知性。忧患不入乎杯中，抱胡琴而风听。若乃脱冠袒裼，扪虱应客，目如愁胡，拊髀而呼。是必追橡栗於云杪，探水月於江湖，然後怏於心与。
宋-黄庭坚-《送伯氏入都》@贫贱难安处，别离更增悲。经营动北征，慈母待春衣。短菙驱瘦马，青草牧中嘶。送行不知远，可忍独归时。太华物华春，街柳啭黄鹂。九衢生紫烟，到家使人迷。知音者谁子，倦客无光辉。王侯不可谒，秣马兴言归。岂无他人游，不如我埙箎。陈书北窗下，此自有余师。
宋-黄庭坚-《送曹黔南口号》@摩围山色醉今朝，试问归程指斗杓。荔子阴成棠棣爱，竹枝歌是去思谣。阳关一曲悲红袖，巫峡千波怨画桡。归去天心承雨露，双鱼来报旧宾僚。
宋-黄庭坚-《送曹子方福建路运判兼简运使张仲谋》@曹侯黄须便弓马，从军赋诗横槊间。阿瞒文武如兕虎，远孙风气犹斑斑。昨解弓刀丞太仆，坐看收驹十二闲。远方不异辇毂下，诏遣中使哀恫鳏。吾闻斯民病盐策，天有雨露东南乾。谢君论河秉禹贡，诘难蠭起安如山。老郎不作患失计，凛然宜著侍臣冠。愿公不落谢君後，江湖以南尚少宽。百城阅人如阅马，泛驾亦要知才难。盐车之下有绝足，败群勿纵为民残。官焙荐璧天解颜，瀹汤试春聊加餐。子鱼通印蚝破山，不但蕉黄荔子丹。道逢使者汉郎官，清溪弭节问平安。天子命我参卿事，奋然相对亦可欢。回波一醉嘲栲栳，山驿官梅破小寒。
宋-黄庭坚-《送昌上座归成都》@昭学堂中有道人，龙吟虎啸随风云。雨花经席冷如铁，一縢日转十二轮。宝胜蓬蒿荒小院，埋没醯罗三只眼。个是江南五味禅，更往参寻莫担板。
宋-黄庭坚-《送晁道夫叔侄》@晁氏出西鄂，世家多艺文。文庄和鼎实，尚书亦大门。简编自襁褓，簪笏到仍昆。向来映轩冕，颇据要路津。恩勤均骨肉，四海一尧民。实咎晚相见，实惟诸晁孙。智囊似内史，笔力窥漆园。词林少根蔕，斯人今绝伦。我为折腰吏，绿绮网蛛尘。倾心得僚友，燕及脊令原。嘉肴味同和，弦诵声相闻。如人逃空虚，见似已解颜。何况金石交，乃其骨肉亲。二年吟枫叶，忘我木索勤。行行不忍别，共醉古柳根。樽前犹讲学，夏夜众星繁。念当侍白发，甘旨共兰荪。帆樯洒风雨，浪波出蛟鼋。持亲慎行李，强学加饭飧。革囊走官邮，寄书远相存。阿四去大农，六典与讨论。君到辇毂下，为问平生言。傥登邺王台，多话归参军。
宋-黄庭坚-《送陈季常归洛》@人生俱行役，何能如聚鹿。浮楂在江湖，邂逅一相触。天边数年别，故人有陈叔。谁云区区叶，车马肯来辱。清樽听夜语，常灺三四烛。剧谈连古今，天汉泻崖谷。高材叹加壮，所向动乖俗。我官尘土闲，强折腰不曲。饱饭逐人行，君来方拭目。汝颖无奇士，仆夫催结束。嗟如秋窗晖，来少去苦速。蚤吾接雍容，爱德心不足。岁晚托懿亲，清义乃愈笃。落日送河梁，鸣蝉度乔木。岁寒赠君何，唯有南溪竹。
宋-黄庭坚-《送陈氏女弟至石塘河》@富贵常多覆族忧，贱贫骨肉不相收。独乘舟去值花雨，寄得书来应麦秋。行李淮山三四驿，风波春水一双鸥。人言离别愁难遣，今日真成始欲愁。
宋-黄庭坚-《送陈萧县》@欲留君以陈遵投辖之饮，不如送君以陶令无弦之琴。酒嫌别後风吹醒，琴为无弦方见心。去夏雨余清夜醉，黄鹂不觉报春深。花枝柳色竞鲜好，乃是前日枯巧林。人生用舍四时可，壮士憔悴非独今。大夫黄绶领垂素，二十余年走尘土。盈车载书遣儿读，不悔早为文墨误。治声翕然先向东，古萧子国今万户。德性忠纯吏不欺，闺门孝友民所慕。麦陇童儿怜雉乳，冰天穷子兼襦袴。愔愔琴意如温风，乃知不必徽弦具。明月清河佳可游，官仓縻我不得去。白露为霜水一篙，秋香莲荡浮轻舠。此中亦有无弦意，相忆樽前把蟹螯。
宋-黄庭坚-《送醇父归蔡》@北风飘飘天作恶，枯木已无叶可落。寒溪溅溅声迫人，岁聿云莫惨不乐。此时陈子乃弃我，归将索綯亟乘屋。吾室尚潭潭，留君欲晤谈。掉头去不顾，明发解征骖。君来久相从，知我无所堪。好学勇如虎，读书青出蓝。有疑必考击，无奥不穷探。愧无洪钟响，十不答二三。慨予方食贫，予腹岂屡厌。藜羹稀糁芼，寒葅薄醯盐。虽欲苦留君，俎豆无加添。从来婚友闲，恩义亦云兼。草枯方兀兀，麦秀待渐渐。绿发佳少年，回首垂白髯。进德失盛时，时甯为人淹。经纶自封植，岂不如春蚕。此地决矣戒童仆，归旁南陔种兰菊。旅床夜夜悲蛩螿，行色村中异风俗。青灯白酒留故人，莫爱一醉至晓角。
宋-黄庭坚-《送邓慎思归长沙觐省》@邓侯过我解新鞿，潦倒犹能似旧时。西吧初除折腰尉，南陔常咏采兰诗。姓名已入飞龙榜，书信新传喜鹊知。何日家庭供一笑，绿衣便是者莱衣。
宋-黄庭坚-《送杜子卿归西淮》@雪意涔涔满面风，杜郎马上若征鸿。樽前谈笑我方惜，天外淮山谁与同。行望酒帘沽白蚁，醉吟诗句入丹枫。一时真赏无人，共尚忆江南把钓翁。
宋-黄庭坚-《送范德孺知庆州》@乃翁知国如知兵，塞垣草木识威名。敌人开户玩处女，掩耳不及惊雷霆。平生端有活国计，百不一试薶九京。阿兄两持庆州节，十年骐驎地上行。潭潭大度如卧虎，边头耕桑长儿女。折冲千里虽有余，论道经邦正要渠。妙年出补父兄处，公自才力应时须。春风旍旗拥万夫，幕下诸将思草枯。智名勇功不入眼，可用折箠笞羌胡。
宋-黄庭坚-《送高士敦赴成都钤辖二首》@玉钤金印临参井，控蜀通秦四十州。日下书来望鸿雁，江头花发醉貔貅。巴滇有马驹空老，林箐无人叶自秋。能为将军歌此曲，鸣机割锦与缠头。
宋-黄庭坚-《送高士敦赴成都钤辖二首》@捧日高宣事，东京四姓侯。军中闻俎豆，庙胜脱兜鍪。烧烛海棠夜，香衣药市秋。君平识行李，河汉接天流。
宋-黄庭坚-《送蛤蜊与李明叔诸公》@雪屋吹灯然豆萁，古来壮士亦长饥。广文不得载酒去，且咏太玄庖蛤蜊。
宋-黄庭坚-《送顾子敦赴河东三首》@头白书林二十年，印章今领晋山川。紫参可掘宜包贡，青铁无多莫铸钱。劝课农桑诚有道，折冲樽俎不临边。要知使者功多少，看取春郊处处田。
宋-黄庭坚-《送顾子敦赴河东三首》@家在江东不系怀，爱民忧国有从来。月斜汾沁催驿马，雪暗岢岚传酒杯。塞上金汤惟粟粒，胸中水镜是人材。遥知更解青牛句，一寸功名心已灰。
宋-黄庭坚-《送顾子敦赴河东三首》@揽辔都城风露秋，行台无妾护衣篝。虎头妙墨能频寄，马乳蒲萄不待求。上党地寒应强饮，两河民病要分忧。犹闻昔在军兴日，一马人间费十牛。
宋-黄庭坚-《送何君庸上赣石》@腊梅开尽欲凋年，痛饮千江壁底眠。江寒山瘦思亲友，归守平生二顷田。西昌万户深篁竹，楚国无人知白玉。欲附弦歌慰寂寥，弦断枯桐谁识曲。樽前顾曲客姓周，学问东山继先流。梅花恼人已落尽，真成何逊醉扬州。我今颌底髭半白，背世□□学春秋。此书百年锁蛛网，亦谓岁晚逢何休。荀侯画谋取垂棘，之奇贪贤无处适。大庾岭头烟雨中，万峰插天如剑直。苦怀行李冰绕须，野店酒旗可试沽。只今人才不易得，傥逢涤器试相如。
宋-黄庭坚-《送黄龙晓禅师住观音颂》@黄龙一卧十五年，搅潭惊起旧头角。张公搅潭是好心，但向西江起风雹。河阳新妇画蛾眉，老婆不可重新学。长连体上铺棘针，满钵饭飣铁菱角。有能欢喜受供养，聪明一一安排著。张公若问解何宗，食月虾蟆救月弓。
宋-黄庭坚-《送慧林明茶头颂》@慧林有一老人，恰似银瓮盛雪。彻底元无渗漏，旁观但知皎洁。有徒三百二百，木钻漫钻磐石。或遇东海鲤鱼，一棒令生羽翼。其余两两三三，归堂又要茶吃。上人南来云水，因行不妨掉臂。凤山修水东西，灵草春来满地。但令己事相应，归日驴驮不起。
宋-黄庭坚-《送焦浚明》@西瞻岷山兮东望峨眉，锦江清且涟漪。地灵山秀诞豪杰，来入中州振羽仪。相如傲万物，子云穷一经。黄金卖赋聘私室，白头大夫不公卿。穷阎卜肆闲，十步一豪英。竟无人识李仲元，不可屈致严君平。四君德音闭黄壤，只今垄头松柏声。我住叶公城，常如井底坐。不谓焦夫子，闻风肯来过。焦子初见我，如兰生幽林。春风为披拂，始得香满襟。中怀坦夷眉宇静，外慕淡薄天机深。花开鸟啼昼寂寂，酒阑烛明夜沈沈。人皆扶牵烂漫醉，子更把书求本心。二年与灯火，琢子之玉链我金。焦夫子，我以陋邦无人把书策，邂逅逢君得三益。胡为弃我忽远行，手捧嘉阳从事檄。焦夫子，君起为我舞，我其为君歌。君方跨马涉远道，湖外地少山川多。霜秋摇落天日远，西风翻翻水惊波。一筵谈笑遂相失，两地离愁各奈何。焦夫子，酒行君定起。此杯须百分，少别遂万里。归寻所种树，应已数千尺。试照嘉阳水，君发犹未白。古人不朽事，所愿更勉力。别後相逢岂在言，拭目看君进明德。
宋-黄庭坚-《送酒与毕大夫》@浅色官醅昨夜篘，一樽聊付卯时投。瓮边吏部应欢喜，殊胜平原老督邮。
宋-黄庭坚-《送酒与周法曹用前韵》@遥知谢法曹，诗句多夏景。闻道学书勤，墨池方一顷。大字苦未遒，小字逼智永。我有何郎樽，清江酝玉饼。还书及斗数，与君酌楠瘿。
宋-黄庭坚-《送舅氏野夫之宣城二首》@藉甚宣城郡，风流数贡毛。霜林收鸭脚，春网荐琴高。共理须良守，今年辍省曹。平生割鸡手，聊试发硎刀。
宋-黄庭坚-《送舅氏野夫之宣城二首》@试说宣城郡，停杯且细听。晚楼明宛水，春骑簇昭亭。罢稏丰圩户，桁杨卧讼庭。谢公歌舞处，时对换鹅经。
宋-黄庭坚-《送君庸》@北风吹雨薄寒生，人与蜡梅相照明。恨君草草渡江去，重约归时五凤笙。
宋-黄庭坚-《送李德素归舒城》@僧夏莫问途，麦秋宜煮饼。北寺旬休归，长廊六月冷。簟翻寒江浪，茶破苍璧影。李侯为我来，遽以归期请。青衿废诗书，白发违定省。荒畦当鉏灌，蠹简要签整。挽衣不可留，决去事幽屏。天恢猎德网，日饎养贤鼎。此士落江湖，熟思令人瘿。胸中吉祥宅，膜外荣辱境。婆娑万物表，藏刃避肯綮。人生要当学，安宴不彻警。古来惟深地，相待汲修绠。
宋-黄庭坚-《送刘道纯》@五松山下古铜官，邑居褊小水府宽。民安薄鱼少嚚讼，簿领未减一丘盘。胸中峥嵘书万卷，簸弄日月江湖间。稠人广众自神主，按剑之眼白相看。老身风波谙世味，如食橘柚知甘酸。麒麟图画偶然耳，半枕百年梦邯郸。平生樽俎宫亭上，涉世忘味皆朱颜。此时阿翁尚无恙，追琢秀句酬江山。堂堂今为蜕蝉去，五老偃蹇无往还。大梁城中笏拄颊，颌髭今成雪点斑。青云何必出公右，亨衢在天无由攀。椎鼓转船如病已，梦想楼台落星湾。子政诸儿喜文史，阿秤亦闻有笔端。丹徒布衣未可量，诗书且对藜藿盘。穴中生涯识阴雨，木末牖户知风寒。我今四壁恋微禄，知公未能长挂冠。
宋-黄庭坚-《送刘季展从军雁门二首》@刘郎才力耐百战，苍鹰下韝秋未晚。千里荷戈防犬羊，十年读书厌藜苋。试寻北产汗血驹，莫杀南飞寄书雁。人生有禄亲白头，可能一日无甘馔。
宋-黄庭坚-《送刘季展从军雁门二首》@石趺谷中玉子瘦，金刚窟前药草肥。仙家栟耘成白璧，道人煮掘起风痱。绛囊璀璨思盈斗，竹畚香甘要百围。到官莫道无来使，日日北风源雁归。
宋-黄庭坚-《送刘士彦赴福建转运判官》@秋叶雨堕来，冥鸿天资高。车马气成雾，九衢行滔滔。中有寂寞人，灵府扃锁牢。西风持汉节，骑从严弓刀。惟闽七聚落，惸独困吏饕。土弊禾黍恶，水烦鳞介劳。南驱将仁气，百城共一陶。察人极泾渭，问俗及豚羔。官闲得胜日，杖屦之林臯。人间阅忠厚，物外访英豪。
宋-黄庭坚-《送六十五弟贲南归》@风惊鸿雁行，吹落秋江上。为扫碧岩边，问叔今无恙。
宋-黄庭坚-《送吕知常赴太和丞》@我去太和欲期矣，吕君初得太和官。邑中亦有文字乐，惜不同君涧谷盘。观山千尺夜泉落，快阁六月江风寒。往寻佳境不知处，扫壁觅我题诗看。
宋-黄庭坚-《送密老位五峰》@我穿高安过萍乡，七十二渡遶羊肠。水边林下逢衲子，南北东西古道场。五峰秀出云雨上，中有宝坊如侧掌。去与青山作主人，不负法昌老禅将。栽松种竹是家风，莫嫌斗绝无来往。但得螺蛳吞大象，从来美酒无深巷。
宋-黄庭坚-《送莫郎中致仕归湖州》@霅上多高士，君今又乞身。中年谢事客，白日上升人。静泛苕溪月，闲尝顾渚春。滔滔夜行者，能不愧清尘。
宋-黄庭坚-《送彭南阳》@南阳令尹振华镳，三月春风困柳条。携手河梁愁欲别，离魂芳草不胜招。壼觞调笑平民讼，宾客风流醉舞腰。若见贤如武候者，为言来仕圣明朝。
宋-黄庭坚-《送蒲元礼南归》@元礼佳少年，俊气欲无敌。文章诗最豪，溟涨助笔力。三年叶公城，於我固多益。恨无荆鸡材，使君有羽翼。此行省亲闱，彩服耀春色。从容文字闲，固未旷子职。蕲春向鄂渚，曾不三四驿。吾师李武昌，金声而玉德。诚能勇一往，所进岂寸尺。江南後生秀，居多门下客。愿君从之游，琢磨就圭璧。斗酒清夜阑，缺月挂屋壁。鸡鸣马就辔，少别安足惜。人生共一世，谁能无行役。
宋-黄庭坚-《送钱一杲卿》@钱君佳少年，濯濯春月柳。开谈屡逼人，落笔若挥帚。凫雁菰蒲中，英材颇时有。同声倾夙期，异姓接婚友。冷官国北门，会面始八九。时时过薄饭，卯坐常至酉。今日得休沐，方醺步兵酒。闻子车马南，欲饯辄掣肘。温风媚行色，绿净无尘垢。鱼轩迎少妇，能献二亲寿。到家春已融，柔条可结纽。菱藻蔓平湖，钓船先入手。南雁正北来，蚤寄诗千首。
宋-黄庭坚-《送权郡孙承议归宜春》@宜春别驾乡丈人，来假庐陵二千石。虚舟无事鸥与游，良贾深藏客争席。诸公鞭朴立威名，公独爱民如父兄。诸公驭吏如束湿，公使人人得尽情。人情居官若邮传，假守摄丞尤自便。忧念公家眉不开，谁能勤民废寝膳。赠行欲借笔如椽，公不肯留鼓催船。归到宜春问春事，斑斑笋竿蕨破拳。廖侯为邦用诗礼，府中无事多燕喜。看公谈生面生春，更为乡园蓺桃李。
宋-黄庭坚-《送人赴举》@青衫乌帽芦花鞭，送君归去明主前。若问旧时黄庭坚，谪在人间今八年。
宋-黄庭坚-《送少章从翰林苏公余杭》@东南淮海惟扬州，国士无双秦少游。欲攀天关守九虎，但有笔力回万牛。文学纵横乃如此，故应当家有季子。时来谁能力作难，鸿雁行飞入道山。斑衣儿啼真自乐，从师学道也不恶。但使新年胜故年，即如常在郎罢前。
宋-黄庭坚-《送石长卿太学秋补》@长卿家亦但四壁，文君窥之介如石。胸中已无少年事，骨气乃有老松格。汉文新览天下图，诏山采玉渊献珠。再三可陈治安策，第一莫上登封书。
宋-黄庭坚-《送苏太祝归石城》@苏侯恃才颇跌宕，常欲立谈取将相。风期家世非一朝，於我今为丈人行。偶然把酒叶公城，胸怀披尽能谑浪。画烛如椽吐白虹，花枝围坐红相向。夜如何其不忍起，风吹日照离筵上。醉中一笑挥万金，眼前快意诚为当。仆夫结束底死催，马翻玉勒嘶归鞅。南驱面有千里尘，道远回首几惆怅。汉阳津上游女多，何日石城荡两桨。莫倚卢家有莫愁，便成翻手辜前赏。
宋-黄庭坚-《送王郎》@酌君以蒲城桑落之酒，泛君以湘累秋菊之英。赠君以黟川点漆之墨，送君以阳关堕泪之声。酒浇胸次之磊块，菊制短世之颓龄。墨以传万古文章之印，歌以写一家兄弟之情。江山千里俱头白，骨肉十年终眼青。连床夜语鸡戒晓，书囊无底谈未了。有功翰墨乃如此，何恨远别音书少。炒沙作縻终不饱，缕冰文章费工巧。要须心地收汗马，孔孟行世目杲杲。有弟有弟力持家，妇能养姑供珍鲑。儿大诗书女丝麻，公但读书煮春茶。
宋-黄庭坚-《送魏君俞知宿迁》@魏侯得名能治剧，江湖作吏声籍籍。人言才似钜鹿公，诏书擢守二千石。前日见贤後得罪，艾封沾襟复自悔。牛刀割鸡不作难，看公来上宿迁最。
宋-黄庭坚-《送吴彦归番阳》@学省困齑盐，人材任尊奖。倥侗祝螟蛉，小大器罂瓬。诸生厌晚成，躐学要侩驵。摹书说偏旁，破义析名象。九鼎奏箫韶，爰居端不飨。青衿少到门，庭除昼闲敞。竹风交槐阴，三见秋气爽。时赖解事人，载酒直心赏。吴郎楚国材，幽兰秀榛莽。彦国吐嘉言，子将喜标榜。平生钦豪俊，久客慕乡党。虚斋延洒扫，薄饭荐腒鲞。诗句唾成珠，笑嘲惬爬痒。春夏频谢除，曾未厌来往。归雁多喜声，寒蝉停哀响。黄花满篱落，白蚁闹瓮盎。留君待佳节，忽忽戒徂两。亲戚伤离居，交游念畴曩。棋局无对曹，摴蒲失朋长。问君去为何，云物愁莽苍。寿亲发斑斑，千里劳梦想。家鸡藁头肥，寒鱼受罾网。甘旨蔌中厨，伊哑弄文襁。此行乐未央，安知川涂广。深秋上沧江，远水平如掌。人生要得意，壮士多旷荡。野鹤被笼樊，江鸥恋菰蒋。本来丘壑姿，不著刍豢养。寄声谢乡邻，为我具两桨。有路即归田，君其信非诳。
宋-黄庭坚-《送贤师往泸州为两驱乌乞度牒钱颂》@一凤将两雏，往乞五色羽。谁有大势力，成此拮据心。若无出家心，勤苦难成就。但令发弘誓，谁不起慈悲
宋-黄庭坚-《送谢公定作竟陵主簿》@谢公文章如虎豹，至今斑斑在儿孙。竟陵主簿极多闻，万事不理专讨论。涧松无心古须鬣，天球不瑑中粹温。落笔尘沙百马奔，刻谈风霆九河翻。胸中恢疏无怨恩，当官持廉庭不烦。吏民欺公亦可忍，慎勿惊鱼使水浑。汉滨耆旧今谁存，驷马高盖徒纷纷。安知四海习凿齿，拄笏看度南山云。
宋-黄庭坚-《送徐景道尉武宁二首》@李苦少人摘，酒醇无巷深。当官莫避事，为吏要清心。葛藟松千尺，寒泉绠百寻。公朝有汲引，吾子茂徽音。
宋-黄庭坚-《送徐景道尉武宁二首》@黄绶补一尉，还依水竹居。身随南渡马，书寄北来鱼。风俗谙邻并，艰难试事初。官闲莫歌舞，教子诵诗书。
宋-黄庭坚-《送徐隐父宰余干二首》@地方百里身南面，翻手冷霜覆手炎。赘婿得牛庭少讼，长官斋马吏争廉。邑中丞掾阴桃李，案上文书略米盐。治状要须闻岂弟，此行端为霁威严。
宋-黄庭坚-《送徐隐父宰余干二首》@天上麒麟来下瑞，江南橘柚间生贤。玉台书在犹骚雅，孺子亭荒只草烟。半世功名初墨绶，同兄文字直青钱。割鸡不合庖丁手，家传风流更著鞭。
宋-黄庭坚-《送薛乐道知郧乡》@黄山叶县连墙居，谢公席上对摴蒱。双鬟女弟如桃李，早许归我舍中雏。平生同忧共安乐，岁晚相看青云衢。去年樽酒辇毂下，各喜身为反哺乌。城头归乌尾毕逋，春寒啄雪送行车。解佩我无明月珠，折柳不对千里驹。念君胸中极了了，作吏办事犹诗书。浊酒挽人作年少，关防心地亦时须。郧乡县古民少讼，但问自己不关渠。登临一笑双白发，宜城冻笋供行厨。人生此乐他事无，行李道出汉南都。寄声诸谢今何如，谢公书堂迷竹坞。手种竹今青青否，我思谢公泪成雨，属公去洒穰下土。
宋-黄庭坚-《送彦孚主簿》@斯文当两都，江夏世无双。叔度初不言，汉庭望风降。中间眇人物，潜伏老崆谾。本朝开典礼，棫朴作株桩。世父盛文藻，如陆海潘江。三战士皆北，韔弓锦韬杠。白衣受传诏，短命终萤窗。梦升卧南阳，耆旧无两庞。空鑱欧阳铭，松风悲陇泷。四海群从间，尔来颇琤淙。主簿吾宗秀，其能任为邦。躯干虽眇小，勇沉鼎可扛。择师别陈许，取友观羿逄。折腰佐髯令，邑讼销吠尨。时邀府中饮，下箔蜡烧釭。红裳笑千金，清夜酒百缸。同僚有恶少，嘲谑语乱哤。君但隐几笑，诸老叹敦厖。况乃工朱墨，气和信甚矼。持此应时须，十年拥麾幢。相逢常鞅掌，衙鼓趋。簿书败清谈，汗颜吏枞枞。临分何以赠，要我赋兰茳。黄华虽众笑，白雪不同腔。野人甘芹味，敢馈厌羊羫。顾子百短拙，饱腹戆胮肛。惟思解官去，一丘事耕(右鬯下換ハ夊。君当取富贵，钟鼓罗击撞。伏藏鼪鼯径，犹想足音跫。
宋-黄庭坚-《送杨瓘雁门省亲二首》@执戟老翁年七十，人看生理亦无聊。草玄事业窥周易，作赋声名动汉朝。今见远孙勤翰墨，还持遗藁果箪瓢。三年乡校趋晨鼓，一日边城听夜刁。野饭盈盘厌葱韭，春风半道解狐貂。归时定倒迎门屣，问雁安能学度辽。
宋-黄庭坚-《送杨瓘雁门省亲二首》@蜀客出衰世，独升邹鲁堂。蚊虻观得失，虎豹擅文章。吾子已强学，草玄宜不忘。江河须畎浍，松柏要冰霜。马策路千里，雁门书数行。旨甘君有妇，尺璧爱分光。
宋-黄庭坚-《送张材翁赴秦佥》@金沙酴醾春纵横，提壶栗留催酒行。公家诸公酌我醉，横笔送晚延月明。此诗诸儿皆秀发，酒间乞书藤纸滑。北门相见後十年，醉语十不省七八。吏事衮衮谈赵张，乃是樽前绿发郎。风悲松丘忽三岁，更觉绿竹能风霜。去作将军幕下士，犹闻防秋屯虎兕。只今陛下思保民，所要边头不生事。短长不登四万日，愚智相去三十里。百分举酒更若为，千户封侯傥来尔。
宋-黄庭坚-《送张沙河游齐鲁诸邦》@张侯去沙河，三食邺下麦。笔力望晁董，颇遗俗眼白。平生学经纶，胸中负奇画。未论功活人，饱饭不常得。妻寒尚宾敬，儿饿犹笔墨。侧闻共伯城，鱼稻颇宜客。又持尘生甑，欲往立四壁。平生贷米家，十辈来簿责。囊无孔方兄，面有在陈色。守株伺投兔，岁晚将何获。广道无人行，春风转沙石。栖栖马如狗，去谒东侯伯。布衣未可量，苍髯身八尺。鱼乾要斗水，士困易为德。譬之举大木，人借一臂力。诸公感意气，岂待故相识。吾穷乏祖饯，折柳当马策。
宋-黄庭坚-《送张天觉得登字》@张侯起巴渝，翼若垂天鹏。历诋汉诸公，霜风拂觚棱。去国行万里，淡如云水僧。归来头亦白，小试不尽能。湖海尚豪气，有人议陈登。持节三晋邦，典刑寄哀矜。公家有闲日，禅窟问香灯。因来叙行李，斩寄老崖藤。
宋-黄庭坚-《送张仲谋》@竹鸡相呼泥滑滑，夜雨连明溪涨阔。门前马作远行嘶，乃是张侯来访别。入门下马未暖席，猛如秋鹰欲飞掣。黄花可浮惜别杯，官沽苦酸不堪设。张侯少年气高秀，太菙孤峰带冰雪。袖中日日有新诗，正与秋虫同一律。吏曹不能弄以事，太尉家儿尽英悊。穷愁寂寞双凫县，唯子可输肝胆说。游君宫室如芝兰，於我弟兄比瓜葛。相亲更觉相去难，挽断衫袖不忍诀。缅怀君家方盛时，乃翁屡把连城节。北使初随富亳州，万死弗顾探虎穴。煌煌忠槩奖王命，汝等於今仕朝列。稍开塞上秋草黄，螗螂怒臂当车辙。将军西拥十万师，谋士各伸三寸舌。胡不还家读父书，上疏论兵款又阙。燕然山石可磨镌，谁能御子勒勋伐。功业未成且自爱，早寄书来慰饥渴。
宋-黄庭坚-《送张子列茶》@斋余一椀是常珍，味触色香当几尘。借问深禅长不卧，何如官路醉眠人。
宋-黄庭坚-《送郑彦能宣德知福昌县》@往时河北盗横行，白昼驱人取城郭。唯闻不犯郑冠氏，犬卧不惊民气乐。秖今化民作锄耰，田舍老翁百不忧。铜章去作福昌县，山中读书民有秋。福昌爱民如父母，当官不扰万事举。用才之地要得人，眼中虚席十四五。不知诸公用心许，鲁恭卓茂可人否。
宋-黄庭坚-《送朱贶中允宰宋城》@邺王台边春一空，但有雪飞杨柳风。我从南阳解归橐，重帘复幕坐学宫。酒材苦责公酿薄，欲经醉乡无路通。奈何当此意绪恶，僚友决去如飞鸿。朱侯官居邺城下，不脱辔衔秣征马。绿槐阴阴门对街，唯我知君少闲暇。新从天上拜书回，去效割鸡宋之野。宋城万家有和气，明府岂弟心倾写。愧君乞言极忠厚，安得琼瑶赠盈把。古来为县有盛名，不过垦田归桑柘。欲苏浊水頳尾鱼，舞文吏胥无假借。朝廷本意在治安，外论不然可惊唶。岂如规摹跨三代，首听官师困鳏寡。簿书期会可半功，区别枉直教刑中。杜光作刑至载割，及民无辜受笞骂。权衡此心坐堂奥，草木遂生虫蚁化。朱侯明日君定行，行李触热时已夏。我官雀鼠盗太仓，欲去犹须毕婚嫁。几时可上君政成，即买扁舟极东下。
宋-黄庭坚-《颂取之左右逢其原》@取之左右逢其原，香严腊月火烧山。对面谩人犹伫思，打得香严也是闲。
宋-黄庭坚-《宿观山》@暮发白下地，暝投观山宿。横溪赤栏桥，一径入松竹。野僧如惊麏，避堂具灯烛。我眠兴视夜，部曲始炊熟。笕水烟际鸣，万籁入秋木。平生萧洒兴，本愿终涧谷。世累渐逼人，如垢不沐靧。已成它翁为，作吏长碌碌。
宋-黄庭坚-《宿广惠寺》@鸦啼残照下层城，僧舍初寒夜气清。风乱竹枝垂地影，霜乾桐叶落阶声。不遑将母伤今日，无以为家笑此生。都下苦无书信到，数行归雁月边横。
宋-黄庭坚-《宿黄山》@平时游此每雍容，掩袂今来对晚风。白首同归人不见，黄山依旧月明中。
宋-黄庭坚-《宿黄州观音院钟楼上》@钟鸣山川晓，露下星斗湿。老夫梳白头，潘何埙篪集。
宋-黄庭坚-《宿旧彭泽怀陶令》@潜鱼愿深渺，渊明无由逃。彭泽当此时，沈冥一世豪。司马寒如灰，礼乐卯金刀。岁晚以字行，更始号元亮。凄其望诸葛，肮脏犹汉相。时无益州牧，指挥用诸将。平生本朝心，岁月阅江浪。空余时语工，落笔九天上。向来非无人，此友独可尚。属予刚制酒，无用酌杯盎。欲招千载魂，斯文或宜当。
宋-黄庭坚-《宿灵汤文室》@临池濯吾足，汲水濯吾缨。尘埃一谢去，神与体俱清。月明渐映檐东出，置枕东床夜萧瑟。更无俗物败人意，唯有清风入吾室。
宋-黄庭坚-《宿钱塘尉廨》@平湖绕舍山无盗，官事长闲俸有金。安得终身为御寇，不辞儿女作吴音。
宋-黄庭坚-《宿山家效孟浩然》@秋阳沈山西，委照藩落下。雾连云气平，蒙蒙翳中野。空村晚无人，一二小蜗舍。老翁止客宿，乔木縻我马。松炉依稀烟，槁竹照清夜。幽泉抱除鸣，生涯渺潇洒。翁家炊黄粱，杀鸡延食罢。问余所从谁，庸讵学丘也。投身解世纷，耻问老农稼。予生久邅回，百累未一谢。斑斑吾亲发，弟妹逼婚嫁。无以供甘旨，何缘敢闲暇。安得释此悬，相从老桑柘。
宋-黄庭坚-《岁寒知松柏》@群阴彫品物，松柏尚桓桓。老去惟心在，相依到岁寒。霜严御史府，雨立大夫官。牺象沟中断，徽弦爨下残。光阴一鸟过，翦伐万牛难。春日辉桃李，苍颜亦预观。
宋-黄庭坚-《岁寒知松柏》@松柏天生独，青青贯四时。心藏後凋节，岁有大寒知。惨淡冰霜晚，轮囷涧壑姿。或容蝼蚁穴，未见斧斤迟。摇落千秋静，婆娑万籁悲。郑公扶贞观，已不见封彝。
宋-黄庭坚-《孙不愚索饮九日酒已尽戏答一篇》@满眼黄花慰索贫，可怜风物逐时新。范丹出後尘生釜，郭泰归来雨垫巾。偶有清樽供寿母，遂无余沥及他人。年丰酒价应须贱，为子明年作好春。
宋-黄庭坚-《孙不愚引开元故事请为移春槛因而赠答》@南陌东城处处春，不须移槛损天真。鬓毛欲白休辞饮，风雨无端只误人。鸟语提壶元自好，酒狂惊俗未应嗔。稍寻绿树为诗社，更藉残红作醉茵。
宋-黄庭坚-《所住堂》@此山花光佛所住，今日花光还放光。天女来修散花供，道人自有本来香。
宋-黄庭坚-《太和奉呈吉老县丞》@山拥鸠民县，江横决事厅。土风尊健讼，吏道要繁刑。觟今无种，蒲卢教未形。里多齐瞯氏，材谢宋庖丁。令尹三年课，斯人万物灵。吾方师岂弟，僚友助丹青。
宋-黄庭坚-《太平寺慈氏阁》@青玻瓈盆插千岑，湘江水清无古今。何处拭目穷表里，太平飞阁暂登临。朝阳不闻皂盖下，愚溪但见古木阴。谁与洗涤怀古恨，坐有佳客非孤斟。
宋-黄庭坚-《太平州作二首》@欧靓腰支柳一涡，小梅催拍大梅歌。舞余片片梨花雨，奈此当涂风月何。
宋-黄庭坚-《太平州作二首》@千古人心指下传，杨姝烟月过年年。不知心向谁边切，弹尽松风欲断弦。
宋-黄庭坚-《陶兀居士赞》@兀兀陶陶，借书借不得。陶陶兀兀，问字问不得。是醒是醉，佛也会不得布衣簪绂，有人扶便得。
宋-黄庭坚-《题安福李令朝华亭》@丹楹刻桷上峥嵘，表里江山路眼平。晓日成霞张锦绮，青林多露缀珠缨。人如旋磨观群蚁，田似围棋据一枰。对案昏昏迷簿领，暂来登览见高明。
宋-黄庭坚-《题安石榴双叶》@红榴双叶元自双，谁能一朝使渠只。如何陈张刎颈交，借兵相亡不余力。有情著物指死争，谁能有形而无情。
宋-黄庭坚-《题般若会疏颂》@六祖深禅独脚，与盲抉开眼膜。走人天下乞钱，涪翁放过一著。
宋-黄庭坚-《题伯时画顿尘马》@竹头抢地风不举，文书堆案睡自语。忽看高马顿风尘，亦思归家洗袍袴。
宋-黄庭坚-《题伯时画观鱼僧》@横波一网腥城市，日暮江空烟水寒。当时万事心已死，犹恐鱼作故时看。
宋-黄庭坚-《题伯时画揩痒虎》@猛虎肉醉初醒时，揩磨苛痒风助威。枯楠未觉草先低，木末应有行人知。
宋-黄庭坚-《题伯时画松下渊明》@南渡诚草草，长沙慰艰难。终风霾八表，半夜失前山。远公香火社，遗民文字禅。虽非老翁事，幽尚亦可观。松风自度曲，我琴不须弹。客来欲开说，觞至不得言。
宋-黄庭坚-《题伯时画严子陵钓滩》@平生久要刘文叔，不肯为渠作三公。能令汉家重九鼎，桐江波上一丝风。
宋-黄庭坚-《题伯时马》@我观李侯作胡马，置我敕勒阴山下。惊沙随马欲暗天，千里绝足略眼跨。自当初驾沙苑丞，岂复更数将军霸。李侯今病发右臂，此图笔妙今无价。
宋-黄庭坚-《题伯时天育骠骑图二首》@玉花照夜今无种，枥上追风亦不传。想见真龙如此笔，蒺藜沙晚草迷川。
宋-黄庭坚-《题伯时天育骠骑图二首》@明窗盘礡万物表，写出人间真乘黄。邂逅今身犹姓李，可非前世江都王。
宋-黄庭坚-《题晁以道雪雁图》@飞雪洒芦如银箭，前雁惊飞後回眄。凭谁说与谢玄晖，莫道澄湖静如练。
宋-黄庭坚-《题崇德君所画雀竹蜩螗图赞》@蒿下蹄间，斥鷃饮啄。争雄穹枝，竿网将作。蝉嘒竹间，自谓得己。螗螂从之，鸡鸣不已。
宋-黄庭坚-《题大云仓达观台二首》@戴郎台上镜面平，达人大观因我名。何时燕爵贺新屋，唤取竹枝歌月明。
宋-黄庭坚-《题大云仓达观台二首》@瘦藤拄到风烟上，乞与游人眼豁开。不知眼界阔多少，白鸟飞尽青天回。
宋-黄庭坚-《题淡山岩二首》@去城二十五里近，天与隔尽俗子尘。春蛙秋蝇不到耳，夏凉冬暖总宜人。岩中清磬僧定起，洞口绿树仙家春。惜哉次山世未显，不得雄文鑱翠珉。
宋-黄庭坚-《题淡山岩二首》@淡山淡姓人安在，徵君避秦亦不归。石门竹径几时有，琼台瑶室至今疑。回中明洁坐十客，亦可呼乐醉舞衣。阆州城南果何似，永州淡岩天下稀。
宋-黄庭坚-《题东丁水》@古人题作东丁水，自古东丁直到今。我为改名方响洞，要知山水有清音。
宋-黄庭坚-《题东坡竹石》@怪石岑崟当路，幽篁深不见天。此路若逢醉客。应在万仞峰前。
宋-黄庭坚-《题杜盘涧叟冥鸿亭》@少陵杜鸿渐，颇薰知见香。风流有诸孙，结屋庐山阳。藉交游侠窟，猎艳少年场。光怪惊邻里，收身反摧藏。江湖拍天流，罗网盖稻粱。安能衍衍饱，遂欲冥冥翔。畏影走万里，不如就阴凉。亭东亭西渺烟水，稻田衲子交行李。古灵庵下倚寒藤，莫向明窗钻故纸。
宋-黄庭坚-《题樊侯庙二首》@汉兴丰沛开天下，故旧因依日月明。拔剑一卮戏下酒，剖符千户舞阳城。鼓刀屠狗少时事，排闼谏君身後名。异日淮阴傥相见，安能鞅鞅似平生。
宋-黄庭坚-《题樊侯庙二首》@门掩虚堂阴窈窈，风摇枯竹冷萧萧。邱虚余意谁相问，丰沛英魂我欲招。野老无知惟卜岁，神巫何事苦吹箫。人归里社黄云暮，只有哀蝉伴寂寥。
宋-黄庭坚-《题郭熙山水扇》@郭熙虽老眼犹明，便面江山取意成。一段风烟且千里，解如明月逐人行。
宋-黄庭坚-《题海首座壁》@骑虎度诸岭，入鸥同一波。香寒明鼻观，日永称头陀。
宋-黄庭坚-《题胡逸老致虚庵》@藏书万卷可教子，遗金满籯常作灾。能与贫人共年谷，必有明月生蚌胎。山随宴坐图画出，水作夜窗风雨来。观水观山皆得妙，更将何物污灵台。
宋-黄庭坚-《题花光画》@湖北山无地，湖南水彻天。云沙真富贵，翰墨小神仙。
宋-黄庭坚-《题花光画山水》@花光寺下对云沙，欲把轻舟小钓车。更看道人烟雨笔，乱峰深处是吾家。
宋-黄庭坚-《题花光老为曾公卷作水边梅》@梅蕊触人意，冒寒闻雪花。遥怜水风晚，片片点汀沙。
宋-黄庭坚-《题画鹅雁二首》@驾鹅引颈回，似我胸中字。右军数能来，不为口腹事。
宋-黄庭坚-《题画鹅雁二首》@水国鸿雁秋，烟沙风日丽。莫遣角弓鸣，惊飞不成字。
宋-黄庭坚-《题画孔雀》@桄榔暗天蕉叶长，终露文章婴世网。故山桂子落秋风，无因雌雄青云上。
宋-黄庭坚-《题槐安阁》@曲阁深房古屋头，病僧枯几过春秋。垣衣蛛网蒙窗牖，万象纵横不系留。白蚁战酣千里血，黄粱炊熟百年休。功成事遂人间世，欲梦槐安向此游。
宋-黄庭坚-《题惠崇画扇》@惠崇笔下开江面，万里晴波向落晖。梅影横斜人不见，鸳鸯相对浴红衣。
宋-黄庭坚-《题吉州承天院清凉轩》@菩萨清凉月，游於毕竟空。我观诸境尽，心与古人同。僧发侵眉白，桃花映竹红。傥来寻祖意，展手似家风。
宋-黄庭坚-《题季张竹林村》@百亩清阴十万竿，一溪流水四围山。太平无用经纶者，乞与闲身向此闲。
宋-黄庭坚-《题净因壁二首》@暝倚蒲团挂鉢囊，半窗疏箔度微凉。蕉心不展待时雨，葵叶为谁倾太阳。
宋-黄庭坚-《题净因壁二首》@门外黄尘不见山，此中草木亦常闲。履声如度薄冰过，催粥华鲸吼夜阑。
宋-黄庭坚-《题觉海寺》@炉香滔滔水沈肥，水遶禅床竹遶溪。一段秋蝉思高柳，夕阳原在竹阴西。
宋-黄庭坚-《题君子泉》@云梦泽南君子泉，水无名字托人贤。两苏翰墨相为重，未刻他山世已传。
宋-黄庭坚-《题老鹤万里心》@仙人驾飞骑，朝会白云衢。老骥不伏乘，清唳彻九虚。野田篁竹底，毰毸伴鸡凫。时因长风起，犹欲试南图。
宋-黄庭坚-《题李夫人偃竹》@孤根偃蹇非傲世，劲节癯枝万壑风。闺中白发翰墨手，落笔乃与天同功。
宋-黄庭坚-《题李亮功戴嵩牛图》@韩生画肥马，立仗有辉光。戴老作瘦牛，平生千顷荒。觳觫告主人，实已尽筋力。乞我一牧童，林间听横笛。
宋-黄庭坚-《题李亮功家周昉画美人琴阮图》@周昉富贵女，衣饰新旧兼。髻重发根急，妆薄无意添。琴阮相与娱，听弦不观手。敷腴竹马郎，跨马欲折柳。
宋-黄庭坚-《题李十八知常轩》@身心如一是知常，事不惊人味久长。盖世功名棋一局，藏山文字纸千张。无心海燕窥金屋，有意江鸥傍草堂。惊破南柯少时梦，新晴鼓角报斜阳。
宋-黄庭坚-《题莲华寺》@狂卒猝起金坑西，胁从数百马百蹄。所过州县不敢谁，肩舆掳载三十妻。伍生有胆无智略，谓河可冯虎可搏。身膏白刃浮屠前，此乡父老至今怜。
宋-黄庭坚-《题刘法直诗卷》@往日刘随州，作诗惊诸公。老兵睨前辈，欺诋阮嗣宗。才卿望长卿，岁数未三百。岂其苗裔耶，诗句侵唐格。慨然古人风，乃作逐客篇。朝廷重九鼎，政欲多此贤。虎豹九关严，漂零落闲处。空余三百篇，不随夜台去。
宋-黄庭坚-《题刘将军鹅》@箭羽不沾春水，籀文时印平沙。想见山阴书罢，举群驱向王家。
宋-黄庭坚-《题刘将军雁二首》@滕王蛱蝶双穿花，东丹胡马歕胡沙。祁连将军一笔雁，生不并世俱名家。
宋-黄庭坚-《题刘将军雁二首》@将军一矢万人看，雪洒晴空碎羽翰。乞与失群沙宿雁，笔间千顷暮江寒。
宋-黄庭坚-《题刘氏所藏展子虔感应观音二首》@人间犹有展生笔，佛事苍茫烟景寒。常恐花飞蝴蝶散，明窗一日百回看。
宋-黄庭坚-《题刘氏所藏展子虔感应观音二首》@群盗挽弓江簸船，丹青当在普通前。谁能与作赤挽板，老笔犹堪寿百年。
宋-黄庭坚-《题罗公山古柏庵二首》@尘埃奔走尚飘蓬，想听庵头老柏风。会向天阶乞衰晚，住庵长作主人翁。
宋-黄庭坚-《题罗公山古柏庵二首》@千年鹿死尚精神，睡足苍龙半屈伸。百年妖狐住不得，个中曾卧谪仙人。
宋-黄庭坚-《题罗山人览辉楼》@凤凰山人开竹径，楼成溪山深照映。眉闲郁郁似阴功，壶中有丸续人命。劝君洗竹买梧桐，凤何时来驾归鸿。思齐大任政勤苦，来听天子歌南风。
宋-黄庭坚-《题落星寺四首》@星官游空何时落，著地亦化为宝坊。诗人昼吟山入座，醉客夜愕江撼床。蜜房各自开牖户，蚁穴或梦封侯王。不知青云梯几级，更借瘦藤寻上方。
宋-黄庭坚-《题落星寺四首》@岩岩匡俗先生庐，其下宫亭水所都。北辰九关隔云雨，南极一星在江湖。相黏蚝山作居室，窍凿混沌无完肤。万鼓舂撞夜涛涌，骊龙莫睡失明珠。
宋-黄庭坚-《题落星寺四首》@落星开士深结屋，龙阁老翁来赋诗。小雨藏山客坐久，长江接天帆到迟。燕寝清香与世隔，画图妙绝无人知。蜂房各自开户牖，处处煮茶藤一枝。
宋-黄庭坚-《题落星寺四首》@北风吹倒落星寺，吾与伯伦俱醉眠。螟蛉蜾蠃但痴坐，夜寒南北斗垂天。
宋-黄庭坚-《题马当山鲁望亭四首右元亮》@马当一曲孤烟，人物于今眇然。不见绕篱黄菊，谁收种秫圭田。
宋-黄庭坚-《题马当山鱼望亭四首右狄梁公》@鲸波横流砥柱，虎口活国宗臣。小屈弦歌百里，不诬天下归仁。
宋-黄庭坚-《题马当山鱼望亭四首右陆鲁望》@笠泽道人高古，文章白发萧条。欲问勒铭遗墨，应书水府鲛绡。
宋-黄庭坚-《题马当山鱼望亭四首右颜鲁公》@不见鲁公断石，谁家为础为杠。笔法锥沙屋漏，心期晓日秋霜。
宋-黄庭坚-《题孟浩然画像》@先生少也隐鹿门，爽气洗尽尘埃昏。赋诗真可凌鲍谢，短褐岂愧公卿尊。故人私邀伴禁直，诵诗不顾龙鳞逆。风云感会虽有时，顾此定知毋枉尺。襄江渺渺泛清流，梅残腊月年年愁。先生一往今几秋，後来谁复钓槎头。
宋-黄庭坚-《题默轩和遵老》@平生三业净，在俗亦超然。佛事一盂饭，横眠不学禅。松风佳客共，茶梦小僧圆。漫续山家颂，非诗莫浪传。
宋-黄庭坚-《题南寺王髯题名处》@日华长在红尘外，春色全归绿树中。花发鸟啼常走马，故人不见酒樽空。
宋-黄庭坚-《题前定录赠李伯牖二首》@五贼追奔十二宫，白头寒士黑头公。明朝一饭先书籍，安用研桑作老翁。
宋-黄庭坚-《题前定录赠李伯牖二首》@万般尽被鬼神戏，看取人间傀儡棚。烦恼自无安脚处，从他鼓笛弄浮生。
宋-黄庭坚-《题虔州东禅圆照师新作御书阁》@城东宝坊金翠重，道人修惠翦蒿蓬。一瓶一钵三十年，琼榱碧瓦上秋空。稻田磨衲拥黄发，更筑书阁诸天中。三后在天遗圣墨，百神受职扶琳宫。文思帝泽余温润，雨露下国常年丰。章川贡川结襟带，梅岭桂岭来朝宗。参旗斗柄略栏楯，清坐耳闻河汉风。道人饱参口挂壁，颇喜作诗如己公。家风秀句刻琬琰，邀我落笔何能工。安得雄文压胜境，九原唤起杜陵翁。
宋-黄庭坚-《题灊峰阁》@徐老海棠巢上，王翁主簿峰菴。梅蘤破颜冰雪，绿丛不见黄甘。
宋-黄庭坚-《题仁上座画松》@偃蹇松枝隔烟雨，知侬定是岁寒材。百年根节要老硬，将恐崩崖倒石来。
宋-黄庭坚-《题山谷石》@畏畏佳佳石谷水，冬冬隆隆山木风。炉香四百六十载，开山者谁梁宝公。
宋-黄庭坚-《题山谷石牛洞》@司命无心播物，祖师有记传衣。白云横而不度，高鸟倦而犹飞。
宋-黄庭坚-《题神移仁寿塔》@十二观音无正面，谁令塔户向东开。定知四梵神通力，曾借六丁风雨推。蝇说冰霜如梦寐，鷃闻钟鼓亦惊猜。从今不信维摩诘，断取三千世界来。
宋-黄庭坚-《题石恪画尝醋翁》@石媪忍酸喙三尺，石皤尝味面百摺。谁知耸膊寒至骨，图画不减吴生笔。
宋-黄庭坚-《题石恪画机织图》@荷锄郎在田，行饷儿未返。终日弄鸣机，恤纬不思远。
宋-黄庭坚-《题双凫观》@飘萧阅世等虚舟，难息眼前无此流。满地悲风盘翠竹，半丛寒日破红榴。青山空在衣冠古，白鹤不归宫殿秋。王念平生樽酒地，千年万岁想来游。
宋-黄庭坚-《题司门李文园亭》@白氏草堂元自葺，陶公三径不教荒。青蕉雨後开书卷，黄菊霜前碎鹄裳。落日看山凭曲槛，清风谈道据胡床。此来遂得归休意，却莫翻然起相汤。
宋-黄庭坚-《题苏才翁草书壁後》@老公不得千年寿，何况高材傲世人。唯有草书三昧法，龙蛇夭矫锁黄尘。
宋-黄庭坚-《题苏若兰回文锦诗图》@千诗织就回文锦，如此阳台暮雨何。亦有英灵苏蕙手，只无悔过窦连波。
宋-黄庭坚-《题宛陵张待举曲肱亭》@仲蔚蓬蒿宅，宣城诗句中。人贤忘巷陋，境胜失途穷。寒葅书万卷，零乱刚直胸。偃蹇勋业外，啸歌山水重。晨鸡催不起，拥被听松风。
宋-黄庭坚-《题太和南塔寺壁》@熏炉茶鼎暂来同，寒日鸦啼柿叶风。万事尽还杯酒里，百年俱在大槐中。
宋-黄庭坚-《题万松亭》@天柱峰无心肩，郁郁高松满川。万身苍髯老禅，刳心忘义忘年。说法曾无间歇，松风寺後山前。四海五湖衲子，更於何处参玄。若觅向上关捩，灵乙石下流泉。太平堂中老将，家活都无一钱。会得佛头著地，不会佛脚梢天。
宋-黄庭坚-《题王黄州墨迹後》@掘地与断木，智不如机舂。圣人怀余巧，故为万物宗。世有斲泥手，或不待郢工。往时王黄州，谋国极匪躬。朝闻不及夕，百壬避其锋。九鼎安盘石，一身转孤蓬。浮云当日月，白发照秋空。诸君发蒙耳，汲直与臣同。
宋-黄庭坚-《题王晋卿平远溪山幅》@风流子晋罢吹笙，小笔溪山刮眼明。相倚鸳鸯得偎暎，一川风雨断人行。
宋-黄庭坚-《题王居士所藏王友画桃杏花二首》@凌云一笑见桃花，三十年来始到家。从此春风春雨後，乱随流水到天涯。
宋-黄庭坚-《题王居士所藏王友画桃杏花二首》@凌云见桃万事无，我见杏花心亦如。从此华山图籍上，更添潘阆倒骑驴。
宋-黄庭坚-《题王仲弓兄弟巽亭》@大隗七圣迷，许田连城重。里中多佳树，与世作梁栋。市门行清渠，潩水可抱瓮。翬飞城东南，隐几抚群动。人境要俱尔，我乃得大用。乌衣之云孙，昆弟不好弄。木末风雨来，卷箔醉宾从。事常超然观，乐与贤者共。人登断龙求，我自归鸿送。溪毛乱锦缬，候虫响机综。世纷甚峥嵘，胸次欲空洞。读书开万卷，谋国妙百中。傥无斲鼻工，聊付曲肱梦。
宋-黄庭坚-《题韦偃马》@韦侯常喜作群马，杜陵诗中如见画。忽开短卷六马图，想见诗老醉骑驴。龙眠作马晚更妙，至今似觉韦偃少。一洗万古凡马空，句法如此今谁工。
宋-黄庭坚-《题文潞公黄河议後》@澶渊不作渡河梁，由是中原府库疮。白首丹心一元老，归来高枕梦河隍。
宋-黄庭坚-《题息轩》@僧开小槛笼沙界，郁郁参天翠竹丛。万籁参差写明月，一家寥落共清风。蒲团禅板无人付，茶鼎薰炉与客同。万水千山寻祖意，归来笑杀旧时翁。
宋-黄庭坚-《题襄阳米芾祠》@千峰映碧湘，真叟此中藏，饭不著石吃，眉应似发长。枫梩搘酒瓮，鸐风落琴床。强效忘机者，斯人尚未忘。万里莓苔地，不见驱驰踪。唯开文字窗，时写日月容。竹韵漫萧屑，草花徒织茸。披霜入众木，独自识青松
宋-黄庭坚-《题小景扇》@草色青青柳色黄，桃花历乱李花香。东风不为吹愁去，春日偏能惹恨长。
宋-黄庭坚-《题邢惇夫扇》@黄叶委庭观九州，小虫催女献功裘。金钱满地无人费，百斛明珠薏苡秋。
宋-黄庭坚-《题醒心轩》@尽日竹风谈法要，无人竹影又斜阳。他时若有相应者，莫负开轩人姓黄。
宋-黄庭坚-《题徐氏姑寿安君寿梅亭》@大鶵衔枚来作亭，小鶵衔实来种花。两鶵反哺声查查，慈乌发白尔成家。梅梁丹青射寒日，梅英飞雪点亲发。二鶵同味如春酒，寿亲一笑宜长久。金玉满堂空尔为，有亲举酒世上稀。生育劬劳安可报，折梅倾酒著斑衣。
宋-黄庭坚-《题徐氏书院》@学书但学溪老鹅，读书可观樵父歌。紫髯将军不复见，空余岩桂绿婆娑。
宋-黄庭坚-《题燕邸洋川公养浩堂画二首》@萧寺吟双竹，秋醪荐二螯。破尘归骑速，横日雁行高。
宋-黄庭坚-《题燕邸洋川公养浩堂画二首》@拥膝度残腊，攀条惊早春。陈郎浮竹叶，著我北归人。
宋-黄庭坚-《题阳关图二首》@断肠声里无形影，画出无声亦断肠。想得阳关更西路，北风低草见牛羊。
宋-黄庭坚-《题阳关图二首》@人事好乖当语离，龙眠貌出断肠诗。渭城柳色关何事，自是离人作许悲。
宋-黄庭坚-《题杨道人默轩》@炙手权门烈火炎，冷溪寒谷反幽潜。轻尘不动琴横膝，万籁无声月入帘。秋後丝钱谁数得，春余苍竹自知添。客星异日乘槎去，会访成都人姓严。
宋-黄庭坚-《题也足轩》@道人手种两三竹，使君忽来唾珠玉。不须客赋千首诗，若是赏音一夔足。世人爱处但同流，一丝不挂似太俗。客来若问有何好，道人优昙远山绿。
宋-黄庭坚-《题永首座庵颂》@夺得胡儿马便休，休嗟李广不封侯。分明射得南山虎，子细看来是石头。
宋-黄庭坚-《题章和甫钓亭放言》@斩木开亭，却倚石壁。寒潭百雷，古木千尺。观鱼乐而相忘，听鸟啼而自得。去而之京洛之间数年，犹常梦崭岩之石。
宋-黄庭坚-《题郑防画夹五首》@惠崇烟雨归雁，坐我潇湘洞庭。欲唤扁舟归去，故人言是丹青。
宋-黄庭坚-《题郑防画夹五首》@能作山川远势，白头惟有郭熙。却写李成骤雨，惜无六幅鹅溪。
宋-黄庭坚-《题郑防画夹五首》@徐生脱水双鱼，吹沫相看晚图。老矣个中得计，作书远寄江湖。
宋-黄庭坚-《题郑防画夹五首》@折苇枯荷共晚，红榴苦竹同时。睡鸭不知飘雪，寒雀四顾风枝。
宋-黄庭坚-《题郑防画夹五首》@子母猿号槲叶，山南山北危机。世故谁能樗里，彀中皆是由基。
宋-黄庭坚-《题竹石牧牛》@野次小峥嵘，幽篁相倚绿。阿童三尺箠，御此老觳觫。石吾甚爱之，勿遣牛砺角。牛砺角尚可，牛残斗我竹。
宋-黄庭坚-《题竹尊者轩》@平生脊骨硬如铁，听风听雨随宜说。百尺竿头放步行，更向脚跟参一节。
宋-黄庭坚-《题子瞻画竹石》@风枝雨叶瘠土竹，龙蹲虎踞苍藓石。东坡老人翰林公，醉时吐出胸中墨。
宋-黄庭坚-《题子瞻枯木》@折冲儒墨阵堂堂，书入颜杨鸿雁行。胸中元自有丘壑，故作老木蟠风霜。
宋-黄庭坚-《题子瞻书诗後》@诗就金声玉振，书成虿尾银钩。已作青云直上，何时散发沧洲。
宋-黄庭坚-《题子瞻墨竹》@眼入毫端写竹真，枝掀叶举是精神。因知幻物出无象，问取人间老斲轮。
宋-黄庭坚-《题子瞻寺壁小山枯木二首》@烂肠五斗对狱吏，白发千丈渥沧浪。却来献纳云台表，小山桂枝不相忘。
宋-黄庭坚-《题子瞻寺壁小山枯木二首》@海内文章非画师，能回笔力作枯枝。豫章从小有梁栋，也似郑公双鬓丝。
宋-黄庭坚-《题宗室大年画二首》@水色烟光上下寒，忘机鸥鸟恣飞还。年来频作江湖梦，对此身疑在故山。
宋-黄庭坚-《题宗室大年画二首》@轻鸥白鹭定吾友，翠柏幽篁是可人。海角逢春知几度，卧游到处总伤神。
宋-黄庭坚-《铁罗汉颂》@人言怖魔像，非金亦非铁。若作世金铁，开士亦不现。禅坐应念往，一钵千家供。顺佛遗敕故，不宣示神通。有为中无为，火聚开莲花。无为中有为，甘露破诸熟。魔子目怖畏，我无怖畏想。或欲坯熔之，为己富贵梯。赖世主慈观，虎兕失爪角。或得野狐书，有字不可读。狐涎著其心，字义皆炳然。却来观六经，全是颠倒想。今世青云士，慎莫作此解。
宋-黄庭坚-《听崇德君鼓琴》@月明江静寂寥中，大家敛袂抚孤桐。古人已矣古乐在，彷佛雅颂之遗风。妙手不易得，善听良独难。犹如优昙华，时一出世间。两忘琴意与己意，乃似不著十指弹。禅心默默三渊静，幽谷清风淡相应。丝声谁道不如竹，我已忘言得真性。罢琴窗外月沈江，万籁俱空七弦定。
宋-黄庭坚-《听履霜操》@灵宫窈窕兮寒夜永，篁打造天兮明月下影，木叶陨霜兮秋声动。我以岁莫起视夜兮，北山饮予斗柄。幽人拂琴而当予，曰夫子则锺期，尝试刳心而为之听。若有人兮亦既修，宴衽席之言兮不知其子之齐圣。嘉孝子之心终无已兮，不忍忘初之戒命人则不语兮弦则语，客有变容而涕洟，奄不知哀之来处。悲乎痛哉！葛屦翦翦兮絺綌凉凉，衣则风兮车上霜，天云愁兮空山四野，竭九河湔涕痕兮，忽承睫其更下。嫠不忧其纬兮，恤楚社之不血食。尽子职而不我爱兮，终非父母之本心。天高地厚施莫报兮，固自有物以至今。雉雊鸡乳兮，麋鹿解角。天性则然兮，无有要约。哀号中野兮，於父母又何求。我行于野兮，不敢有履声。恐亲心为予动兮，是以有履霜之忧。古人之骨朽矣，匪斯今也。蹙然如动乎其指，浩然如生乎其心也。声音之发，勾其深也。枯薪三尺，惟学林也。
宋-黄庭坚-《听宋宗儒摘阮歌》@翰林尚书宋公子，文采风流今尚尔。自疑耆域是前身，囊中探丸起人死。貌如千岁枯松枝，落魄酒中无定止。得钱百万送酒家，一笑不问今余几。手挥琵琶送飞鸿，促弦聒醉惊客起。寒虫催织月笼秋，独雁叫群天拍水。楚国羁臣放十年，汉宫佳人嫁千里。深闺洞房语恩怨，紫燕黄鹂韵桃李。楚狂行歌惊市人，渔父拿舟在葭苇。问君枯木著朱绳，何能道人意中事。君言此物传数姓，玄璧庚庚有横理。闭门三月传国工，身今亲见阮仲容。我有江南一丘壑，安得与君醉其中，曲肱听君写松风。
宋-黄庭坚-《庭诲惠钜砚》@郭君大砚如南溟，化我霜毫作鹏翼。安得剡藤三千尺，书九万字无渴墨。
宋-黄庭坚-《庭坚得邑太和六舅按节出同安邂逅于皖公溪口》@鹄白不以乌，兰香端为谁。外家秉明德，晚与世参差。乖离岁十二，会面卒卒期。何言灊丘底，玉稻同一炊。
宋-黄庭坚-《庭坚得邑太和六舅按节出同安邂逅于皖公溪口》@沧江渺无津，同济共安危。田海非不广，舅甥自相知。孔鸾在榛梅，鹪鹩亦一枝。千里同明月，相期不磷缁。
宋-黄庭坚-《庭坚得邑太和六舅按节出同安邂逅于皖公溪口》@少小长母家，拊怜辈诸童。食贫走八方，略已一老翁。不能成宅相，颇似舅固穷。何以报嘉德，取琴作南风。
宋-黄庭坚-《庭坚得邑太和六舅按节出同安邂逅于皖公溪口》@德人心寂寥，立朝实庄语。虎节坐山城，孤云犹能雨。文章被甥侄，孝友谐妇女。偃息一亩宫，植梅当歌舞。
宋-黄庭坚-《庭坚得邑太和六舅按节出同安邂逅于皖公溪口》@江都克家才，万卷书插架。愿言渠出仕，从舅问耕稼。谁云濒老境，此子即长夜。归欤淼前期，莳橘锄甘蔗。
宋-黄庭坚-《庭坚得邑太和六舅按节出同安邂逅于皖公溪口》@曩窥涉世方，白驹且场谷。平生漫岁晚，志尚向山木。返身观小丑，真成覆车犊。否臧太磊磊，从此更三复。
宋-黄庭坚-《庭坚得邑太和六舅按节出同安邂逅于皖公溪口》@负薪反羊裘，爱表只伤里。补纫虽云工，岁晏安可恃。洗心如秋天，六合无尘滓。浮云风去来，在彼不在此。
宋-黄庭坚-《庭坚得邑太和六舅按节出同安邂逅于皖公溪口》@阿髯学升堂，干母思靡悔。文成艺桃李，不言行道兑。阿苏妙言语，机警欲无对。子姓何预人，兰玉要可佩。
宋-黄庭坚-《庭坚得邑太和六舅按节出同安邂逅于皖公溪口》@解衣卧相语，涛波夜掀床。十年身百忧，险阻心已降。涉旬风更雨，宿昔烛生光。衾帱无端冷，明月一船霜。
宋-黄庭坚-《庭坚得邑太和六舅按节出同安邂逅于皖公溪口》@亲依为日浅，爱不舍我眠。教我如牧羊，更著後者鞭。得吧迩梅岭，开花向春妍。碌碌幸苟免，称觞大人前。
宋-黄庭坚-《庭坚以去岁九月至鄂登南楼叹其制作之美成长》@江东湖北行画图，鄂州南楼天下无。高明广深势抱合，表里江山来画阁。雪延披襟夏簟寒，胸吞云梦何足言。庾公风流冷似铁，谁其继之方公悦。
宋-黄庭坚-《同吉老饮清平戏作集句》@飞盖相追随，携手共行乐。我有一樽酒，聊厚不为薄。珍木郁苍苍，众鸟欣有托。密竹使迳迷，初篁包绿箨。有渰兴南岑，森森散雨足。万物生光辉，夕阳暧平陆。蚕月观时暇，振衣聊踯躅。沈迷簿领书，未尝废邱壑。王度日清夷，镇俗在简约。人生非金石，亲友多零落。漆园有傲吏，君平独寂寞。所愿从之游，逝者如可作。
宋-黄庭坚-《同景文丈咏莲塘》@塘上勾帘对晚香，半斜红日已侵床。江妃羞出凌波袜，长在高荷扇影凉。
宋-黄庭坚-《同刘景文游郭氏西园因留宿》@人居城市虚华馆，秋入园林著晚花。落日临池见蝌斗，必知清夜有鸣蛙。
宋-黄庭坚-《同钱志仲饭藉田钱孺文官舍》@帝藉开千亩，农功先九州。王孙守耒耜，吏隐极风流。永夏丰草木，五云卫郊丘。牛羊卧篱落，宾客解衣裘。汲井羞热啜，挽溪供甘柔。倒靫收莲的，剖蚌煮鸿头。野日草光合，水风荷气浮。稻畦下白鹭，林樾应鸣鸠。主人发清赏，况复佳同游。归扇障小雨，真成一赐休。
宋-黄庭坚-《同世弼韵作寄伯氏在济南兼呈六舅祠部》@山光扫黛水挼蓝，闻说樽前惬笑谈。伯氏清修如舅氏，济南萧洒似江南。屡陪风月乾吟笔，不解笙簧醉舞衫。只恐使君乘传去，拾遗今日是前衔。
宋-黄庭坚-《同宋景瞻分题汴上行》@东风何时来，堤柳芳且柔。河冰日已销，漫漫春水流。寒梅未破萼，芳草绿犹稠。岁月不我还，念此人生浮。高车无完轮，积水有覆舟。鹿门不返者，谁得从之游。
宋-黄庭坚-《同苏子平李德叟登擢秀阁》@筑屋皖公城，木末置曲栏。岁晚对烟景，人家橘柚间。独秀司命峰，众口让高寒。松竹二乔宅，雪云三祖山。衰怀造胜境，转觉落笔难。苏李工五字，属联不当悭。
宋-黄庭坚-《同孙不愚过昆阳》@田园恰恰值春忙，驱马悠悠昆水阳。古庙藤萝穿户牖，断碑风雨碎文章。真人寂寞神为社，坚垒委蛇女采桑。拂帽村帘夸酒好，为君聊解一瓢尝。
宋-黄庭坚-《同谢公定携书浴室院汶师置饭作此》@竹林风与日俱斜，细草犹开一两花。天上归来对书客，愧勤僧饭更煎茶。
宋-黄庭坚-《同尧民游灵源庙廖献臣置酒用马陵二字赋诗二》@灵源庙前木，我昔见拱把。七年身屡到，郁郁荫檐瓦。春风响马衔，竝辔客萧洒。更愿少尹贤，置酒意倾写。斋堂有佳处，花柳轻娅姹。莲塘想旧叶，稻畦识枯苴。开关抚洪河，黄流极天泻。忆昔武皇来，系璧沈白马。从官亲土石，襁负至鳏寡。空余瓠子诗，哀怨逼骚雅。白圭自圣禹，今谁定真假。晁子发谠言，圣功谅难亚。排河著地中，势必千里下。移民就宽闲，何地不耕稼。此论似太高，吾亦茫取舍。有器可深川，吾未之学也。
宋-黄庭坚-《同尧民游灵源庙廖献臣置酒用马陵二字赋诗二》@洪河壮观游，太府佳友朋。春色挽我出，东风如引绳。昏昏版筑气，王事始繁兴。大堤如连山，小堤如冈陵。增卑更培薄，万杵何登登。忆昨河失道，平原鱼可罾。田莱人未复，疮大国方惩。忽念耒耜闲，为民保丘塍。百县伐鼛出，夜半废曲肱。吾侪愧禄廪，游衍事鞍乘。晁子汉公孙，新去司马丞。出干大农部，才术见嗟称。我坐广文舍，七年读书灯。结发入场屋，肯谓河难凭。尔来触事短，痴甚霜前蝇。世味极淡薄，不了人爱憎。惟得一卮酒，尚能别淄渑。所以对樽俎，未曾闻斗升。酌我良已多，狂言恐侵陵。暮云吞落日，归鸟求其朋。冷官仆马瘦，及门鼓腾腾。
宋-黄庭坚-《同元明过洪福寺戏题》@洪福僧园拂绀纱，旧题尘壁似昏鸦。春残已是风和雨，更著游人撼落花。
宋-黄庭坚-《同韵和元明兄知命弟九日相忆二首》@革囊南渡传诗句，摹写相思意象真。九日黄花倾寿酒，几回青眼望归尘。蚤为学问文章误，晚作东西南北人。安得田园可温饱，长抛簪绂裹头巾。
宋-黄庭坚-《同韵和元明兄知命弟九日相忆二首》@万水千山厌问津，芭蕉林里自观身。邻田鸡黍留熊也，风雨关河走阿秦。鸿雁池边照双影，脊令原上忆三人。年年献寿须欢喜，白发黄花映角巾。
宋-黄庭坚-《同子瞻和赵伯充团练》@金玉堂中寂寞人，仙班时得共朝真。两宫无事安磐石，万国归心有老臣。家酿可供开口笑，侍儿工作捧心颦。醉乡乃是安身处，付与升平作幸民。
宋-黄庭坚-《铜官僧舍得尚书郎赵宗闵墨竹一枝笔势妙天下》@省郎潦倒今何处，败壁风生霜竹枝。满世□□专翰墨，谁为真赏拂蛛丝。
宋-黄庭坚-《铜官僧舍得尚书郎赵宗闵墨竹一枝笔势妙天下》@独来野寺无人识，故作寒崖雪压枝。相得平生藏妙手，只今犹在鬓如丝。
宋-黄庭坚-《铜官悬望五松山》@北风无时休，崩浪聒天响。蛟鼍好为祟，此物俱神王。我来五松下，白发三千丈。松门闭青苔，惜哉不得往。今日天气嘉，清绝心有向。子云性嗜酒，况乃气清爽。此人已成灰，怀贤盈梦想。衣食当须几，吾得终疏放。弱女虽非男，出处同世网。搔背牧鸡豚，相见得无恙。
宋-黄庭坚-《头陀赞》@梵语头陀，华言抖擞。净一真心，振三毒垢。如来亲试，迦叶称首。圣教推崇，哲人遵守。衣三食四，住处五名。曰十二行，对治修行。十三或八，要以三并。练磨三境，摄化三乘。起四欢喜，行四圣种。以戒为基，止观相踵。大矩崇规，链金烹矿。号菩萨僧，志惟坚勇。知足少欲，伏我受根。无取无著，情绝所存。若有赞者，同赞世尊。续佛慧命，开佛正门。在昔能仁，嘱付弥勒。守护三宝，後五百岁。弥勒称扬，此行为最。适当其时，应身出世。阿兰若处，作众依归。则先贤轨，发薙肩垂。白麻劫贝，不随染衣。表如玉雪，不受尘泥。心寂为禅，心净为教。内外相应，方名修道。事贵简严，理惟幽奥。不具信根，玄关莫造。祈生兜率，天乐非贪。菩提熏种，慈氏言参。其或超越，罔假司南。十方法界，同我伽蓝。
宋-黄庭坚-《酴醾》@汉宫娇额半涂黄，入骨浓薰贾女香。日色渐迟风力细，倚栏偷舞白霓裳。
宋-黄庭坚-《退堂颂》@愚者日进，智士日退。象蹋恒河彻底过，大千世界百杂碎。愚人寻文弄章句，更觅中间及内外。
宋-黄庭坚-《外舅孙莘老守苏州留诗斗野亭庚申十月庭坚和》@谢公所筑埭，未叹曲池平。苏州来赋诗，句与秋气清。僧构擅空阔，浮光飞栋甍。维斗天司南，其下百渎倾。贝宫产明月，含泽遍诸生。槃礴淮海间，风烟侵十城。籁箫吹木末，浪波沸庖烹。我来杪摇落，霜清见鱼行。白鸥远飞来，得我若眼明。佳人归何时，解衣绕厢荣。
宋-黄庭坚-《晚泊长沙示秦处度范元实用寄明略和父韵五首》@昔在秦少游，许我同门友。掘狱无张雷，剑气在牛斗。今来见令子，文似前哲有。何用相浇泼，清江绿如酒。
宋-黄庭坚-《晚泊长沙示秦处度范元实用寄明略和父韵五首》@范公太史僚，山立乃先达。发挥百代史，管以六经辖。投身转岭海，就木乃京洛。仲子见长沙，且用慰饥渴。
宋-黄庭坚-《晚泊长沙示秦处度范元实用寄明略和父韵五首》@秦郎水江汉，范郎器鼎鼐。逝者不可寻，犹喜二子在。相逢唾珠玉，贫病问薪菜。豫愁帆风船，目极别所爱。
宋-黄庭坚-《晚泊长沙示秦处度范元实用寄明略和父韵五首》@往时高交友，宰木已枞枞。今我二三子，事业在灯窗。秦范波澜阔，笑陆海潘江。愿兹秉经术，出仕荣家邦。
宋-黄庭坚-《晚泊长沙示秦处度范元实用寄明略和父韵五首》@少游五十策，其言明且清。笔墨深关键，开阖见日星。陈友评斯文，如钟磬鼓笙。谁能续凤鸣，洗耳听两甥。
宋-黄庭坚-《万州太守高仲本宿约游岑公洞而夜雨连明戏作》@肩舆欲到岑公洞，正怯冲泥傍险行。定是岑公閟清境，春江一夜雨连明。
宋-黄庭坚-《万州太守高仲本宿约游岑公洞而夜雨连明戏作》@蓬窗高卧雨如绳，恰似糟床压酒声。今日岑公不能饮，吾侪闻健且频倾。
宋-黄庭坚-《万州下岩二首》@空岩静发钟磬响，古木倒挂藤萝昏。莫道苍崖锁灵骨，时应持鉢到诸村。
宋-黄庭坚-《万州下岩二首》@寺古松楠老，岩虚塔庙开。僧缘蚕麦去，官数荔支来。石室无心骨，金铺称意苔。若为刘道者，拽得鼻头回。
宋-黄庭坚-《王才元舍人许牡丹求诗》@闻道潜溪千叶紫，主人不剪要题诗。欲搜佳句恐春老，试遣七言赊一枝。
宋-黄庭坚-《王充道送水仙花五十枝欣然会心为之作咏》@凌波仙子生尘袜，水上轻盈步微月。是谁招此断肠魂，种作寒花寄愁绝。含香体素欲倾城，山矾是弟梅是兄。坐对真成被花恼，出门一笑大江横。
宋-黄庭坚-《王厚颂二首》@八风动摇人不闲，五羖自鬻鬓毛斑。文章书画当富贵，惟有如今至乐山。
宋-黄庭坚-《王厚颂二首》@夕阳尽处望清闲，想见千岩细菊斑。人得交游是风月，天开图画即江山。
宋-黄庭坚-《王立之承奉诗报梅花已落尽次韵戏答》@南枝北枝春事休，愉钱可穿柳带柔。定是沈郎作诗瘦，不应春能生许愁。
宋-黄庭坚-《王立之以小诗送并蒂牡丹戏答二首》@分送香红惜折残，春阴醉起薄罗寒。不如王谢堂前燕，曾见新妆并倚栏。
宋-黄庭坚-《王立之以小诗送并蒂牡丹戏答二首》@露曦风晚别春丛，拂掠残妆可意红。多病废诗仍止酒，可怜虽在与谁同。
宋-黄庭坚-《王圣美三子补中广文生》@王家人物从来远，今见诸孙总好贤。三级定知鱼尾进，一鸣已作雁行连。愧无藻监能推毂，愿卷囊书当赠钱。归去雄夸向儿侄，舍中犊子剩狂颠。
宋-黄庭坚-《王圣涂二亭歌》@营丘之下，有宅有田。梨枣兮觞豆，耘耔兮为年。鶪栖埘兮羊豕在牧，课儿子兮蓺松菊。炙背兮墙东，梦覆舟兮涛且风。洋之回兮可以驾，孙甥扶舆兮父老同社。洋之水兮可以舟入，鸥鸟兮与之游。一世兮蜉蚁，桑榆兮憖可收。从此休兮，公谁黄发之休。伟长松兮卧龙蛇，阅千岁兮不改其柯。震雷不惊兮，谁欲休之以蜩蛭。下有锦石兮可用杯勺，云月供帐兮万籁奏乐。石子磊磊兮涧谷纵横，春月桃李兮士女倾城。时雨霖兮忽若海潦收，无事兮我以观万物之情。儿时所蓺兮桃李纤纤，随世风波兮吹而北南。昔去兮拱把，今归兮与天参。与古人兮合契，树如此兮我何以堪。鸿冥冥兮或在洲渚，有心於粒兮弋者所取。飞冥冥兮渺万里而绝，去薮泽之罗者兮官予落羽。
宋-黄庭坚-《王文恭公挽词二首》@先皇凭玉几，末命寄元勋。宾日行黄道，攀髯上白云。四时成岁律，五色补天文。不谓堂堂去，今为马鬣坟。
宋-黄庭坚-《王文恭公挽词二首》@宥密深黄阁，光辉极上台。藏舟移夜壑，华屋落泉台。雨绋谁为挽，寒笳故作哀。伤心具瞻地，无复衮衣来。
宋-黄庭坚-《王彦祖惠其祖黄州制草书其後》@脱略看时辈，诸君等发蒙。董狐常直笔，汲黯少居中。鹏入迁臣舍，乌号厌世弓。平生有嘉树，犹起九原风。
宋-黄庭坚-《王元之真赞》@天赐王公，佐我太宗。学问文章，致于匪躬。四方来庭，上稍宴衎。公舍瓦石，责君尧舜。采芝商山，以切直去。惟是文章，许以独步。白发还朝，泣思轩辕。鸡犬舔鼎，群飞上天。真宗好文，且大用公。太阿出柙，公挺其锋。龙怒鳞逆，在廷岌岌。万物并流，砥柱中立。古之遗直，叔向以之。呜呼王公，其尚似之。
宋-黄庭坚-《往岁过广陵值早春尝作诗云春风十里珠帘卷彷》@淮南二十四桥月，马上时时梦见之。想得扬州醉年少，正围红袖写乌丝。
宋-黄庭坚-《往岁过广陵值早春尝作诗云春风十里珠帘卷彷》@日边置论诚深矣，圣处时中乃得之。莫作秋虫促机杼，贫家能有几絇丝。
宋-黄庭坚-《为黄龙心禅师烧香颂三首》@老师身今七十六，老师心亦七十六。梦中沈却大法船，文殊顿足普贤哭。
宋-黄庭坚-《为黄龙心禅师烧香颂三首》@一拳打破鬼门关，一笑吐却野狐涎。四海峥嵘龙象众，鼻头只用短绳牵。
宋-黄庭坚-《为黄龙心禅师烧香颂三首》@海风吹落楞伽山，四海山徒著眼看。一把柳丝收不得，和风搭在玉阑干。
宋-黄庭坚-《为慧林冲禅师烧香颂三首》@昨夜三更狗吠雪，东家闭门推出月。是渠觉海性澄圆，衲子杀人须见血。
宋-黄庭坚-《为慧林冲禅师烧香颂三首》@多年破衲不胜针，一曲胡笳无古今。往日闻韶独忘味，守株人在月西沈。
宋-黄庭坚-《为慧林冲禅师烧香颂三首》@西瞿耶尼开静，北郁单越受粥。慧林也唱云门曲，去年腊月六十六。
宋-黄庭坚-《为茭桥居士作念念即佛颂》@诸介心内，众生心心作佛。众生心中，诸佛念念证真。君言诸佛无相，山鬼窟里安葬。即今十二时中，是谁随波逐浪。
宋-黄庭坚-《维摩诘画赞》@维摩无病自灼灸，不二门开休闯首。文殊赞叹辜负人，不如赵州放笤帚。不二法门无别路，诸方临水不敢渡。鶖子怕沾天女花，花前竹外是谁家。
宋-黄庭坚-《卫南》@今年畚锸弃春耕，折苇枯荷绕坏城。白鸟自多人自少，污泥终浊水终清。沙场旗鼓千人集，渔户风烟一笛横。惟有鸣鸱古祠柏，对人犹是向时情。
宋-黄庭坚-《魏夫人坛》@独扫蛾眉作远山，春风瑶草照朱颜。我来欲问许玉斧，二十四峰如髻鬟。
宋-黄庭坚-《文安国挽词二首》@七闽家举子，百粤海还珠。往日推忠厚，穷年领转输。一床遗杖屦，万事委锱铢。岂有苍茫恨，归巢未拮据。
宋-黄庭坚-《文安国挽词二首》@平生翰墨学，空走使臣车。瞿令能苍史，归公好古书。秦山刊日月，周鼓颂畋渔。不见龙蛇笔，新乾研滴蜍。
宋-黄庭坚-《文勋真赞》@荣如辱如，谁丧谁得。萃如嗟如，不见声色。为吏不残，去其败群。好贤喜士，黾勉而勤。子克家，吾税驾。舍几而寝，漠然即化。眉目在图，慰尔时思。蔼然粹温，似无恙时。
宋-黄庭坚-《文与可尝云老僧墨竹一派近在湖州吾竹虽不及》@东坡虽是湖州派，竹石风流各一时。前世画师今姓李，不妨还作辋川诗。
宋-黄庭坚-《闻吉老县丞按田在万安山中》@苦雨初闻唤妇鸠，红妆满院木蕖秋。樽前不记崔思立，应在诸山最上头。
宋-黄庭坚-《闻致政胡朝请多藏书以诗借书目》@万事不理问伯始，藉甚声名南郡胡。远孙白头坐郎省，乞身归来犹好书。手抄万卷未阁笔，心醉六经还荷鉏。愿公借我藏书目，时送一鸱开鏁鱼。
宋-黄庭坚-《问渔父》@白发丈人持竹竿，系船留我坐柴关。偶然领会一谈胜，落日使人思故山。
宋-黄庭坚-《卧陶轩》@陶公白头卧，宇宙一北窗。但闻窗风雨，平陆漫成江。卯金扛九鼎，把菊醉胡床。城南晁正字，国器无等双。日月丽宸极，大明朝万邦。假版未通班，晓严梦逄逄。万卷曲肱里，胸中湛秋霜。亦有好事人，叩门提酒缸。欲眠不遣客，佳处更难忘。
宋-黄庭坚-《吴君送水仙花并二大本》@折送南园栗玉花，并移香本到寒家。何时持上玉宸殿，乞与宫梅定等差。
宋-黄庭坚-《吴执中有两鹅为余烹之戏赠》@学书池上一双鹅，宛颈相追笔意多。皆为涪翁赴汤鼎，主人言汝不能歌。
宋-黄庭坚-《浯溪图》@成子写浯溪，下笔便造极。空蒙得真趣，肤寸已千尺。只今中宫寺，在昔漫郎宅。更作老夫船，樯竿插苍石。
宋-黄庭坚-《五老亭》@白发苍髯五老人，德虽不孤世无邻。松风忘味同戴舜，梅雨蒙头非避秦。筑亭风流二千石，此老入谒官不嗔。一樽相对是宾友，学得养生通治民。
宋-黄庭坚-《五祖演禅师真赞》@问道白云端，蹋著自家底。无心万事禅，一月千江水。路逢摩登伽，石上漫浇水。赤土画簸箕，也有第一义。谁言川藞磋，具相三十二。
宋-黄庭坚-《午寝》@读书常厌烦，燕处意坐驰。动静两不适，尘劳败天倪。目昏生黟花，耳聩喧鼓鼙。沈忧愁五神，倦刻委四支。不聊终日堪，况乃久远期。投书曲肱卧，天游从所之。是身入华胥，彷佛胜初时。春蚕眠巨箔，夏蜩化枯枝。今之隐几者，岂有异子綦。觉寐须臾闲，良亦休我疲。乃知大觉梦，盖此德之归。谁为今日是，二十二年非。
宋-黄庭坚-《武昌松风阁》@依山筑阁见平川，夜阑箕斗插屋椽。我来名之意适然。老松魁梧数百年，斧斤所赦今参天。风鸣娲皇五十弦，洗耳不须菩萨泉。嘉二三子甚好贤，力贫买酒醉此筵。夜雨鸣廊到晓悬，相看不归卧僧毡。泉枯石燥复潺湲，山川光辉为我妍。野僧早饥不能饘，晓见寒溪有炊烟。东坡道人已沈泉，张侯何时到眼前。钓台惊涛可昼眠，怡亭看篆蛟龙缠。安得此身脱拘挛，舟载诸友长周旋。
宋-黄庭坚-《武陵》@武陵樵客出桃源，自许重游不作难。却觅洞门烟锁断，归舟风月夜深寒。
宋-黄庭坚-《戊午夜宿宝石寺视宝石戏题》@石形卧苍牛，屭贔古松阴。松风与溪月，相守历古今。初无廊庙姿，又不能础碪。呈文谢珉光，抚质愧球琳。金马与碧鸡，光景动照临。圯桥授书老，陈仓雊时禽。是皆为国器，不尔事陆沉。浮云有傥来，得名岂其心。谅如曲辕社，长存斧斤寻。智士贻美諡，自珍非世琛。不材以为宝，吾与汝同音。
宋-黄庭坚-《西禅听戴道士弹琴》@灵宫苍烟荫老柏，风吹霜空月生魄。群鸟得巢寒夜静，市井收声虚室白。少年抱琴为予来，乃是天台桃源未归客。危冠匡坐如无傍，弄弦铿铿灯烛光。谁言伯牙绝弦锺期死，泰山峨峨水汤汤。春天百鸟语撩乱，风荡杨花无畔岸。微霠愁猿抱山木，玄冬孤鸿度云汉。斧斤丁丁空谷樵，幽泉落涧夜萧萧。十二峰前巫峡雨，七八月後钱塘潮。孝子流离在中野，羁臣归来哭亡社。空床思妇感蠨蛸，暮年遗老依桑柘。人言此曲不堪听，我怜酷解写人情。悲歌浩叹弦欲断，翻作恬淡雍容声。五弦横坐岩廊静，薰风南天厚民性。人言帝力何有哉，凤凰麒麟舞虞咏。我思五代如探汤，真人指挥定四方。昭陵仁心及虫蚁，百蛮九译觇天光。极知功高乐未称，谁能持此献乐正。贱臣疏远安敢言，且欲空江寒滩静。渔艇幽人知我心悠哉，更作严陵在钓台。吾知之矣师且止，安得长竿入手来。
宋-黄庭坚-《希仲招饮李都尉北园》@晓踏骅骝傍古墙，北园同系紫游缰。主人情厚杯无算，别馆春深日正长。杨柳阴斜移坐晚，酴醾花暗染衣香。夜深恐触金吾禁，走马天街趁夕阳。
宋-黄庭坚-《息暑岩》@水墨古画山石屏，雷起龙蛇枯木藤。石囊嵌空自宫室，六月卷簟来曲肱。松风琴瑟心可写，水寒瓜李嚼明冰。却登夏畦视耘耔，烘颜炙背栖苍蝇。闻道九衢尘作雾，乌靴席帽如馈蒸。归尝玉粒不敢饱，高车驷马何能乘。
宋-黄庭坚-《溪上吟》@短生无长期，聊暇日婆娑。出门望高丘，拱木漫春萝。试为省鬼录，不饮死者多。安能如南山，千岁保不磨。在世崇名节，飘如赴烛蛾。及汝知悔时，万事蓬一窠。青掅陵陂麦，妍暖亦已花。长烟淡平川，轻风不为波。无人按律吕，好鸟自和歌。杖藜山中归，牛羊在坡陀。本自无廊庙，正尔乐涧阿。念昔扬子云，刻意师孟轲。狂夫移九鼎，深巷考四科。亦有好事人，时能载酒过。无疑举尔酒，定知我为何。
宋-黄庭坚-《席子泽盘礡图赞》@百遇毒而成医，九折臂而信道。慈子而长人之幼，爱亲而寿人之老。盖尝饮长桑之丸，而得耆域之草。此天地之仁气也，而席子以游方之内。知万化之如今，忘一世之遗我。临流渥足，脱帽箕坐。寄槁竹以孤唳，哂秋叶之惊堕。此天地之义气也，而席子以游方之外。观壑若陵，对卿若兵。客或箴之曰：俯仰之间，祸之橐也。虎不可暴，河不可乘。席子笑而应之曰：此天地之强阳气也，谁能以久生於是方。嘘竹莩，致膜眼。吟弄风月，使客忘返。吾但怪其多能不穷，不知去方朔之近远。
宋-黄庭坚-《喜念四念八至京》@朔雪萧萧映薄帏，梦回空觉泪痕稀。惊闻庭树鸟乌乐，知我江湖鸿雁归。拂榻喜开姜季被，上堂先者老莱衣。酒樽烟火长相近，酬劝从今更不违。
宋-黄庭坚-《喜太守毕朝散致政》@膏火煎熬无妄灾，就阴息迹信明哉。功名富贵两蜗角，险阻艰难一酒杯。百体观来身是幻，万夫争处首先回。胸中元有不病者，记得陶潜归去来。
宋-黄庭坚-《喜知命弟自青原归》@为吏困米盐，曲肱梦灵泉。谅非调鼎手，正觉荷锄便。在公虽勤苦，归喜叔山禅。去我忽数日，草虫傍床煎。屋角鸟乌乐，行舆响担肩。包解分柿栗，儿女闹樽前。白紵绕祖塔，香携青原烟。玄珠一百八，夜纫湘缕穿。高林风落子，老僧选霜坚。袖中出新诗，山水含碧鲜。五言吾老矣，佳句付惠连。
宋-黄庭坚-《戏呈峨眉僧正简之颂》@普贤菩萨不来，山谷老人不去。夜来月上胜峰，说尽萨提露布。惊起峨眉衲子，脚酸不到中路。杜鹃识甚闹忙，刚道不如归去。
宋-黄庭坚-《戏呈孔毅父》@管城子无肉食相，孔方兄有绝交书。文章功用不经世，何异丝窠缀露珠。校书著作频诏除，犹能上车问何如。忽忆僧床同野饭，梦随秋雁到东湖。
宋-黄庭坚-《戏呈田子平六言》@茸割即非茸割，肥羊自是肥羊。老夫才堪一筋，诸生赞咏甘香。却叹佳人纤手，晚来应废红妆。荆州衣冠千户，厚意独有田郎。
宋-黄庭坚-《戏呈闻善》@堆豗病鹤怯鸡群，见酒特地生精神。坐中索起时被肘，亦任旁人嫌我真。
宋-黄庭坚-《戏呈闻善二兄》@匏悬篱落鸦窥井，草上阶除雪衮风。想得尊前欹醉帽，浑家儿女笑山公。
宋-黄庭坚-《戏答宝胜甫长老颂》@易拔苍龙角，难参宝胜禅。林泉饱枯涩，烟月唱清绵。笑出黄龙手，慵扶阿卯肩。持刀欺寡妇，盗佛铸私钱。月黑踰城夜，风高放火天。解嗤招觉老，担屎污心田。
宋-黄庭坚-《戏答晁深道乞消梅二首》@青莎径里香未乾，黄鸟阴中实已团。蒸豆作乌盐作白，属闻丹杏荐牙盘。
宋-黄庭坚-《戏答晁深道乞消梅二首》@北客未尝眉自颦，南人夸说齿生津。磨钱和蜜谁能许，去蒂供盐亦可人。
宋-黄庭坚-《戏答陈季常寄黄州山中连理松枝二首》@故人折松寄千里，想听万壑风泉音。谁言五鬣苍烟面，犹作人间儿女心。
宋-黄庭坚-《戏答陈季常寄黄州山中连理松枝二首》@老松连枝亦偶然，红紫事退独参天。金沙滩头锁子骨，不妨随俗暂婵娟。
宋-黄庭坚-《戏答陈元舆》@平生所闻陈汀州，蝗不入境年屡丰。东门拜书始识面，鬓发幸未成老翁。官饔同盘厌腥腻，茶瓯破睡秋堂空。自言不复娥眉梦，枯淡颇与小人同。但忧迎笑花枝红，夜窗冷雨打斜风，秋衣沈水换薰笼。银屏宛转复宛转，意根难拔如薤本。
宋-黄庭坚-《戏答仇梦得承制》@仇侯能骑矍铄马，席上亦赋竞病诗。玄冬未雷苍蛇卧，玉山无年天马饥。三天荷戈对摇落，十倍乞弟亦可缚。何如万骑出河西，捕取弄兵黄口儿。
宋-黄庭坚-《戏答仇梦得承制二首》@结发从征听鼓鼙，未曾一展胸中奇。弯弓如月落霜雁，谁道将军能赋诗。
宋-黄庭坚-《戏答仇梦得承制二首》@横槊不为万骑先，传杯把笔过年年。怀中黄石闲三略，道上青旗漫百篇。
宋-黄庭坚-《戏答公益春思二首》@能狂直须狂，会意自不恶。蚤知筋力衰，此事属先觉。公诗应锺律，岂异赵人铎。我为折腰吏，王役政敦薄。文移乱似麻，期会急如雹。赋敛及逋逃，十九被木索。公思当此时，清兴何由作。前日东山归，花如萎莎落。径欲共公狂，知命知此乐。公家胡蜀葵，虽晚尚隐约。晴明好天气，蹔对亦惬适。妆恨朱粉轻，舞怜衫袖窄。衣襦相补纫，天吴乱鸂鶒。草茅多奇士，蓬荜有秀色。西施逐人眼，称心最为得。食鱼诚可口，何苦必鲂鲫。清狂力能否，人生天地客。不者尚能来，南窗理尘迹。草玄续周书，揲策定汉历。有意许见临，为公酤一石。
宋-黄庭坚-《戏答公益春思二首》@昔人有真意，政在无美恶。微言见端绪，垂手延後觉。大声久辍响，谁继夫子铎。长笑二南闲，斯道公不薄。性怀如佩环，诗笔若陨雹。前篇戏调公，深井下短索。子云最清净，亦动解嘲作。光尘贵和同，玉石尚磊落。众人开眼眠，公独寤此乐。昔在西宫游，初非朝夕约。邂逅二三子，蛾眉能劝客。坐嫌席闲疏，酒恨盏底窄。骊驹我先返，看朱已成碧。况闻公等醉，歌舞恣所索。舞余必缠头，歌罢皆举白。清狂稍稍出，应节自不错。譬如观俳优，谁能不一噱。何为苦解纷，乃似自立敌。人生忽远行，车马无归迹。黄粱一炊顷，梦尽百年历。弃置勿重陈，虚心待三益。
宋-黄庭坚-《戏答荆州王充道烹茶四首》@三径虽锄客自稀，醉乡安稳更何之。老翁更把春风椀，灵府清寒要作诗。
宋-黄庭坚-《戏答荆州王充道烹茶四首》@茗椀难加酒椀醇，暂时扶起藉糟人。何须忍垢不濯足，苦学梁州阴子春。
宋-黄庭坚-《戏答荆州王充道烹茶四首》@香从灵坚垄上发，味自白石源中生。为公唤觉荆州梦，可待南柯一梦成。
宋-黄庭坚-《戏答荆州王充道烹茶四首》@龙焙东风鱼眼汤，个中即是白云乡。更煎双井苍鹰爪，始耐落花春日长。
宋-黄庭坚-《戏答李子真河上见招来诗颇夸河上风物聊以当》@浑浑旧水无新意，漫漫黄尘涴白鸥。安得江湖忽当眼，卧听禽语信船流。
宋-黄庭坚-《戏答龙泉余尉问禅二小诗》@重帘复幕锁蛾眉，银烛金荷醉舞衣。长为扶头欠（左豆右斗）酒，不关禅病减腰围。
宋-黄庭坚-《戏答龙泉余尉问禅二小诗》@翻头作尾掉枯藤，腊月花开更造冰。何似清歌倚桃李，一炉沈水醉红灯。
宋-黄庭坚-《戏答欧阳诚发奉议谢余送茶歌》@欧阳子，出阳山。山奇水怪有异气，生此突兀熊豹颜。饮如江入洞庭野，诗成十手不供写。老来抱璞向涪翁，东坡原是知音者。苍龙璧，官焙香。涪翁投赠非世味，自许诗情合得尝。却思翰林来馈光禄酒，两家水监共寒光。予乃安敢比东坡，有如玉盘金叵罗，直相千万啻过。爱公好诗又能多，老夫何有更横戈，奈此于思百战何。
宋-黄庭坚-《戏答史应之三首》@先生早擅屠龙学，袖有新硎不试刀。岁晚亦无鸡可割，庖蛙煎鳝荐松醪。
宋-黄庭坚-《戏答史应之三首》@老莱有妇怀高义，不厌夫家苜蓿盘。收得千金不龟药，短裙漂絖暮江寒。
宋-黄庭坚-《戏答史应之三首》@甑有轻尘釜有鱼，汉庭日日召严徐。不嫌藜藿来同饭，更展芭蕉看学书。
宋-黄庭坚-《戏答王定国题门两绝句》@非复三五少年日，把酒偿春颊生红。白鸥入群颇相委，不谓惊起来宾鸿。
宋-黄庭坚-《戏答王定国题门两绝句》@颇知歌舞无窍凿，我心块然如帝江。花里雄蜂雌蛱蝶，同时本自不作双。
宋-黄庭坚-《戏答王观复酴醾菊二首》@谁将陶令黄金菊，幻作酴醾白玉花。小草真成有风味，东园添我老生涯。
宋-黄庭坚-《戏答王观复酴醾菊二首》@吕园未肯轻沽我，且寄田家砌下栽。他日秋花媚重九，清香知自故人来。
宋-黄庭坚-《戏答王居士送文石》@南极一星天九秋，自埋光景落江流。是公至乐山中物，乞与衰翁似暗投。
宋-黄庭坚-《戏答王子予送凌风菊二首》@病来孤负鸬鹚杓，禅板蒲团入眼中。浪说闲居爱重九，黄花应笑白头翁。
宋-黄庭坚-《戏答王子予送凌风菊二首》@王郎颇病金瓢酒，不耐寒花晚更芳。瘦尽腰围怯风景，故来归我一枝香。
宋-黄庭坚-《戏答宣叔颂》@探龙渊，履虎尾。别狐貉，辨蚖虺。头雪白，心灰死。老斲轮，不教子。君闻此，当洗耳。
宋-黄庭坚-《戏答俞清老道人寒夜三首》@索索叶自雨，月寒遥夜阑。马嘶车铎鸣，群动不遑安。有人梦超俗，去发脱儒冠。平明视清镜，正尔良独难。
宋-黄庭坚-《戏答俞清老道人寒夜三首》@闻道一稊米，出身缚簪缨。怀我伐木友，寒衾梦丁丁。富贵但如此，百年半曲肱。早晚相随去，松根有茯苓。
宋-黄庭坚-《戏答俞清老道人寒夜三首》@牧羊金华山，早通玉帝籍。至今风低草，戢戢见白石。金华风烟下，亦有君履迹。何为红尘里，颌须欲雪白。
宋-黄庭坚-《戏答张秘监馈羊》@细肋柔毛饱卧沙，烦公遣骑送寒家。忍令无罪充庖宰，留与儿童驾小车。
宋-黄庭坚-《戏答赵伯充劝莫学书及为席子泽解嘲》@平生饮酒不尽味，五鼎馈肉如嚼蜡。我醉欲眠便遣客，三年窥墙亦面壁。空余小来翰墨场，松烟兔颖傍明窗。偶随儿戏洒墨汁，众人许在崔杜行。晚学长沙小三昧，幻出万物真成狂。龙蛇起陆雷破注，自喜奇观绕绳床。家人骂笑宁有道，污染黄素败粉墙。诚不如南邻席明府，蛛网锁砚蜗书梁。怀中探丸起九死，才术颇似汉太仓。感君诗句唤梦觉，邯郸初未熟黄粱。身如朝露无牢强，翫此白驹过隙光。从此永明书百卷，自公退食一炉香。
宋-黄庭坚-《戏答诸君追和予去年醉碧桃》@当时倒著接回，不但碧桃邀我来。白蚁拨醅官酒满，紫绵揉色海棠开。
宋-黄庭坚-《戏和答禽语》@南村北村雨一犁，新妇饷姑翁哺儿。田中啼鸟自四时，催人脱袴著新衣。著新替旧亦不恶，去年租重无袴著。
宋-黄庭坚-《戏和舍弟船场探春二首》@雨余禽语催天晓，月上梨花放夜阑。莫听游人待妍暖，十分倾酒对春寒。
宋-黄庭坚-《戏和舍弟船场探春二首》@百舌解啼泥滑滑，忽成风雨落花天。城南一段春如锦，唤取诗人到酒边。
宋-黄庭坚-《戏和文潜谢穆父松扇》@猩毛束笔鱼网纸，松柎织扇清相似。动摇怀袖风雨来，想见僧前落松子。张侯哦诗松韵寒，六月火云蒸肉山。持赠小君聊一笑，不须射雉彀黄间。
宋-黄庭坚-《戏和于寺丞乞王醇老米》@君不见公车待诏老诙谐，几年索米长安街。君不见社陵白头在同谷，夜提长鑱掘黄独。文人古来例寒饿，安得野蚕成茧天雨粟。王家圭田登几斛，于家买桂炊白玉。
