明-詹同-《入峡二首》@黄牛庙下水如弦，白狗峡中数尺天。百丈牵春上巴蜀，岩花无数照江船。
明-詹同-《入峡二首》@归州女儿采薪归，荷叶遮头雨湿衣。不怕山边石路滑，竹篮在背走如飞。
明-占城使臣-《进贡初发占城》@行尽河桥柳色边，片帆高挂远朝天。未行先识归心早，应是燕山有杜鹃。
明-占城使臣-《杨州对客》@三月维扬富风景，暂留佳客与同床。黄昏二十四桥月，白发三千馀丈霜。玉局诗翁贤太守，红莲书记好文章。欲寻何逊旧东阁，落尽梅花空断肠。
明-占城使臣-《江楼留别（或云日本贡使作）》@青嶂俯楼楼俯渡，远人送客此经过。西风扬子江边柳，落叶不如离思多。
明-占城使臣-《题葵花》@花于木槿浑相似，叶比芙蓉只一般。五尺阑干遮不尽，独留一半与人看。
明-湛怀法师-《长干晓发》@幽事欣自抱，幽寻每独行。曙钟凌晓气，人迹动鸡声。树老三秋色，江深六代情。村烟饶野饭，洗钵浣溪清。
明-湛怀法师-《姑孰道中》@残月含霜落，城皋晓气苍。桥横半空出，蹊折断岩妨。幽漱云根冷，平原草甲香。峨眉亭下路，江水树微茫。
明-湛怀法师-《雨夜泊泾县》@水宿同鸥鹭，平沙晚带船。山城寒漱浦，溪雨暗蒸烟。渔火深秋树，河流浅暮天。西风乡思切，千里独依然。
明-湛怀法师-《雨中宿山寺》@振衣辞夙好，一锡向江乡。水逗溪烟急，风鸣木叶凉。密云垂野白，微雨淡空苍。昏黑山城路，钟声识上方。
明-湛怀法师-《贤首山》@秀色郁磷磷，诸峰合遝陈。云流飞壁冷，花补断桥春。竹意留行客，山灵惬隐人。如云容驻锡，终托百年身。
明-湛怀法师-《西湖》@三竺欣私托，西湖自往还。肆情方水澹，寻石爱云间。春气调疏柳，晴光抹远山。老来形渐懒，未肯废跻攀。
明-湛怀法师-《喜吴允兆见过山亭》@世事无媒入，青山有分居。视心闲过日，消夏坐依书。塔影含风动，江光弄幌虚。小亭留客处，秋色感怀余。
明-湛怀法师-《叔坚宅同王损仲待月》@仲冬何日短，一饭忽黄昏。待月羁人醉，栖鸦竞树喧。涸阴交竹影，灯火射苔痕。不觉留深夜，清光到石根。
明-湛怀法师-《瓦官寺》@烟霞城阙起，胜迹在林椒。春草绕三径，松风话六朝。冶城深竹树，白鹭带江潮。忆昔谈经处，钟声锁寂寥。
明-湛怀法师-《闻清公配窜雷阳》@天谴逾重岭，雷阳去杳冥。文蛇喷雾毒，雕虎逆风腥。金锡更戈白，缁衣缀甲青。慈容时一转，令作怖魔形。
明-湛怀法师-《还山杂咏》@净扫松门坐绿苔，水声逗石响奔雷。忽惊野鹿驱烟过，又见昏鸦驾日回。曲木全支衰草住，矮檐半向夕阳开。山林未乏忘形友，日与孤云自往来。¤
明-湛怀法师-《还山杂咏》@黄曲峰高不易寻，倦游小憩北山岑。烟云生灭人间梦，水石潺湲劫外音。双眼暂收穷子泪，一观坐断古锥心。此中消息谁将得，潦倒于今许自吟。
明-张邦奇-《题画》@鸠性爱雨花爱晴，同倚东风不同情。春光三月浓于酒，双鸠醉寐不复鸣。双鸠不鸣花相语，无令鸠醒叫天雨。
明-张邦奇-《云安仙客行赠王五峰都宪》@放舟下鱼复，势与蛟龙争。纬繣云摇三峡影，微茫月照万川城。可怜万里飘蓬客，苍苔露冷东山石。见说仙翁此结庐，暂向云阳停挂席。是时边关豺虎惊，朔风正搅黄沙碛。翁昔威灵辽海间，今皇拊髀兴叹息。问翁翁不言，举觞视遥天。愿续扶嘉隐，高歌郭子篇。青灯白发照奇骨，永夜玄谈真夙缘。五峰拔秀出浮堨，百壶雅致忘高年。君不见盖世英雄固陵道，只今但见虞姬草。又不见挥金买赋悲长门，时违屏弃如孤豚。风尘廿载无宁处，黄鹄乾坤成再举。一醉翁家曲米春，江皋细洒如酥雨。
明-张邦奇-《三汀以荆门复会作诗识喜次韵》@自笑疏狂甚，穷通不顾渠。随缘关意马，乘兴解腰鱼。世业遗残砚，行资在券书。十年吴会想，今日并消除。
明-张邦奇-《九日宿院》@玉署逢重九，秋花傍苑墙。天涯来弟侄，客邸似家乡。槁叶池鱼响，深松海鹤藏。院虚宫漏永，趺坐月微茫。
明-张邦奇-《送李巨川》@高踪不可及，羸马过溪桥。欲别青山暮，相看白发饶。断烟横远浦，急雨乱春潮。望望仙旌尽，鸟鸣云树遥。
明-张邦奇-《冬日杂咏（三首）》@落叶打尊盎，空山酒自波。《九歌》凄宋玉，三易老田何。赤岸疏杨柳，高檐响薜萝。岁寒心想绝，朋旧已无多。¤
明-张邦奇-《冬日杂咏（三首）》@草枯连野旷，牛饱背童归。独鹘饥偏厉，孤云冻不飞。松风哀涧玉，苔石曳寒衣。霜白鸣鸿远，潭光溅竹扉。¤
明-张邦奇-《冬日杂咏（三首）》@满目悲生事，玄阴梗夕晖。对村灯焰冷，穿幄笛声微。改火仍逋旧，饥年半习非。枉教啼络纬，勤织也无衣。
明-张邦奇-《夷陵山行至九湾绝粮》@路险仍遭雨，人疲又绝粮。山花空的历，我马自玄黄。草屋家家破，秋田处处伤。昔年羁宦者，青史著欧阳。
明-张邦奇-《述怀答东田弟》@六十不归去，八年空及瓜。何时觞北渚，陪汝弈东沙。仙构须依竹，吾庐亦寄槎。赓吟犹有日，棠棣正敷华。
明-张邦奇-《上巳日周玉岩司寇拉游蒋山枉诗见惠次韵》@郊行长为簿书迟，胜友壶觞已翠微。夹路桃花迷入洞，傍溪鸥鸟忆临沂。松阴坐久还移席，草色春深欲染衣。红日下舂湖水碧，石桥齐踏彩霞归。
明-张邦奇-《次韵写怀》@春雨萧疏老紫荆，硗田下潠自留耕。林中果熟呼儿摘，谷口人来听鹤迎。江郭好风催月上，海楼晴日看云行。关门令尹今谁是，随处青牛得避名。
明-张邦奇-《夏日村居（二首）》@巴川日夜苦离愁，乞得归来宿愿酬。遍插园蔬防旧客，豫栽篱菊待清秋。池亭坐爱青田鹤，郊牧行牵宁戚牛。一着荷衣心似水，卧听凉雨竹边楼。¤
明-张邦奇-《夏日村居（二首）》@风摇蔹蔓响高檐，装裹残书手自签。凤管玉楼邀素月，碧筒深树遣朱炎。东皋过雨施长屐，南亩逢秋试短镰。筮仕廿年家食半，独于山水性非廉。
明-张邦奇-《午风亭为序庵太史》@青草池边绿树枝，晴空白日飏游丝。湘帘半卷飞花入，正是午风吹客时。
明-张邦奇-《建岙即事》@乱峰堆里禅居隐，落日松风兴无尽。山僧乍喜远客来，手把长镵新笋。
明-张本-《秋夜登阊门城楼》@月白三吴晚，风清八月秋。芙蓉照江国，蟋蟀上城楼。海思飞云乱，乡心落叶愁。忽闻黄鹤笛，清夜重淹留。
明-张本-《山斋秋夜》@洞庭秋清夜何寂，蓬鬓萧萧枫叶村。白云满几月在牖，碧水浮阶花映门。袖中野况空诗草，醉里家山污酒痕。牢落空江谁吊古，灵胥还有未招魂。
明-张弼-《络纬词》@络纬不停声，从昏直到明。不成一丝缕，徒负织作名。蜘蛛声寂寂，吐丝复自织。织网网飞虫，飞虫足充食。事在力为不在声，思之令人三叹息。
明-张弼-《假髻曲奉许天爵》@东家美人发委地，辛苦朝朝理高髻。西家美人发及肩，买妆假髻亦峨然。金钗宝钿围珠翠，眼底何人辨真伪。夭桃窗下来春风，假髻美人归上公。
明-张弼-《花鸟图》@天台山里刘郎来，玄都观里刘郎去。人来人去花不知，金衣鸟啼春满树。绿窗孤眠如玉人，闻道春归未识春。欲起推窗看花鸟，还将罗扇障流尘。
明-张弼-《送赵弘济春试》@闲说桃花竞笑春，玄都道士又更新。好携三尺青鸾尾，去扫平津阁上尘。
明-张弼-《题画赠张延芳》@云山蒙董石陂陀，闲坐船头看绿波。怅望佳人渺何许，竹枝声断夕阳多。
明-张弼-《胡陵城》@汉楚英雄逝水东，萧萧荒垒几秋风。金戈铁马酣争地，付与寻常负耒翁。
明-张弼-《方文美画》@花落春归客未归，仲宣楼上倚斜晖。故园遥在三江外，绿遍蘼芜燕子飞。
明-张弼-《怀友》@飞花渺渺送春归，忽漫钩帘对夕晖。竹下小池双翡翠，衔鱼飞过绿苔矶。
明-张璧-《嘉禾》@城楼倒影落湖波，湖上风帆镜里过。归客自炊菰米饭，小娃争唱《竹枝》歌。梭头艇子轻于叶，雪色沙鸥白似鹅。此地将军战时血，春来丹渍藓痕多。
明-张璧-《横溪》@扁舟东来歌扣舷，四顾云水心茫然。蛟龙见窟不见唾，星斗满身如在天。打鼓卖鱼江雨歇，看山濯足溪风颠。解衣典取酒一石，醉伴忘机鸥鸟眠。
明-张璧-《送曹弘道吴》@螺女江头春水长，年年送客折垂杨。多愁怕送东吴客，只为东吴是故乡。
明-张璧娘-《寄林子真秀才》@黄消鹅子翠消鸦，簟拂层冰帐九华。裙缕褪来腰束素，钏金松尽臂缠纱。床前弱态眠新柳，枕上回鬟压落花。不信登墙人似玉，断肠空盼宋东家。
明-张璨-《深宫春日行》@汉家飞楼凌紫烟，盘空复道云相连。箫《韶》一声落九天，彩凤惊起双联翩。离宫三十六台馆，百花丛里迂游辇。柳色初迷太液池，莺声正绕宜春苑。美人如花舞娉婷，手调朱弦弹玉筝。内庭曲宴仙乐鸣，歌曲共和升平行。六龙时巡出龙城，还过崆峒寻广成，王母酌以瑶池九酝之霞觥。三千彩女踏歌笑，他日随龙归紫清。
明-张璨-《吴宫怨》@水殿新凉生白苎，紫金鸳鸯锦云里。吴王醉拥捧心人，七宝床中娇不起。粉黛三千锁别宫，画船相忆采芙蓉。芙蓉未老白露浓，馆娃袅袅生西风。
明-张璨-《宫人斜》@雷霆绝响山陵起，三十六宫土花紫。委环遗佩总成尘，一抔黄土埋艳春。蓬科栖烟窜狐鼠，萧飒酸风迷楚雨。三更磷火作纱灯，冢上喽喽话红鬼。
明-张璨-《龙姑庙作神弦曲》@香熏画壁光如漆，旋风吹幡海腥入。龙姑佩马夜铃钉，飞裙织翠兰叶湿。海童骑鱼归杳冥，鱼鬛鼓浪玻璃声。鳞堂曲宴鼍鼓鸣，燕酣喝潮潮倒行。玉皇无敕催行雨，渊都群蛟眠贴尾。庙下谁歌白石郎，共贺雌龙产龙子。
明-张璨-《君子有所思行》@骋驾向名都，纵观极西京。煌煌九衢里，列第起雕甍。虹梁驾层汉，翚阁凌紫清。高槐荫金沟，弱柳垂雕楹。前扬许史镳，后拥金张旌。燕姬抚瑶瑟，赵女弹鸣筝。欢娱岂终极，为乐拟千龄。清川去悠悠，白日光易倾。金谷叹绿珠，上蔡悲苍鹰。繁华会当歇，大运有亏盈。勿嗤黔娄室，寂寞掩柴荆。
明-张璨-《壮士篇》@腰怀七尺剑，思欲从沛公。项籍妇人仁，不足与成功。乾坤动杀机，惨淡斗蛇龙。纵观天下势，形胜惟关中。据险临诸侯，孰敢当吾锋。古来豪杰士，不识刀与弓。良平真壮夫，筹画在心胸。樊灌鹰犬劳，萧何为发踪。君看帷幄里，实有万夫雄。
明-张璨-《洞房曲》@鸦雏夜宿迷蒙柳，斗帐烧灯蜡光透。银罂注酒芙蓉香，金丝檀槽为君奏。歌喉筿筿莺儿语，象口吹香凝碧缕。盘龙绣带结同心，牵惹巫云随峡雨。歌声未阑香未灭，曲屏生香晕眼缬。小玉催铺蜀锦衾，纱窗影转桐花月。
明-张璨-《春晓曲》@蒙蒙碧柳垂轻烟，露花千朵胭脂鲜。东风无力飏罗幕，晓阁香温人正眠。春眠更比春酣重，情深每作相思梦。间关黄鸟莫惊啼，正是离人相见时。海棠娇多扶不起，帘外日高花影移。
明-张璨-《杨白花》@轻盈杨白花，风吹渡江去。金屋闭重重，莫锁杨花住。
明-张璨-《婕妤春怨》@太液柳垂丝，昭阳花满枝。如何长信草，独是见春迟。
明-张璨-《金井怨》@照井怨憔悴，顾影莫垂泪。犹胜张丽华，怆惶井中坠。
明-张璨-《社庙观巫师降神》@灵风吹坛毛发竖，老巫跳踉作神语。千轮万马空中来，东海神君许行雨。急酾椒酒祭神兵，黑旗鋋日阴云兴。鼓声冬冬未彻鸣，纸钱灰湿天瓢倾。须臾雨歇神归去，神鸦犹噪坛前树。
明-张璨-《梅竹图》@鲛绡数尺卷烟雾，谁剪琼瑶贴轻素。湘灵夜弹五十弦，博罗小凤来翩翩。翡翠旌幡矗空影，珠衱生辉夜光炯。澄凝古月冰潭冷，紫凰叫断眠龙醒。
明-张璨-《恼公诗题游春士女图》@眉黛弯新月，瞳人剪碧波。态浓娃馆妓，腰细楚宫娥。缓踏金莲步，新翻《白雪》歌。轻颦迷下蔡，妙舞绝阳阿。寝阁珠为网，妆楼锦作窝。梨花香玉破，柳穗郁金拖。瑟柱锵鸾凤，尊罍列象牺。宝钗横玉燕，彩帔砑银鹅。小汗肌香腻，微酣脸晕酡。樱唇朱滴滴，鸦髻黑峨峨。司马怜琴癖，周郎顾曲讹。喜窥韩寿户，怒掷幼舆梭。晓睡啼莺唤，春游细马驮。宓妃临洛浦，汉女出江沱。拾翠烟堤蕙，搴芳露渚荷。画船青雀舫，彩骑玉蹄枿。虢国输妆靥，罗敷避翠蛾。使君逢调笑，丞相近嗔呵。绝艳方如此，幽怀定若何？琵琶劳问卜，乌兔恐蹉跎。睡鸭频添火，牵牛奈隔河。几愁鸳浦隔，偶借鹊桥过。蝶思迷芳蕊，蜂情恋蜜窠。封缄书豆棨，密意托丝萝。锦被薰浓麝，霞浆酌巨螺。流苏垂袅娜，蜀绮叠陂陀。井树栖乌鹊，筠笼睡翠哥。更壶催漏箭，火树烂琼柯。的的缘思合，蒙蒙与醉和。曲屏嫌夜短，斗帐得春多。海誓宁教爽，山盟讵有它。两情成比翼，万事付蛮蜗。兰带同心绾，菱盘照胆磨。岂徒消夙恨，顿觉起微疴。画里肠犹断，桑中句厌哦。始知倾国貌，能作合欢魔。丽玉埋馨地，秋娘瘗粉坡。至今游冶客，犹为酹蓬科。
明-张璨-《紫虚观》@紫峰坛上鹤成群，碧洞灵芝产石根。云引昼阴归竹坞，水流春色出花源。药炉伏火仙留诀，茶灶生烟客到门。欲就上清传宝箓，未知何日谢尘喧。
明-张璨-《西溪晚步》@空阔川原入望平，晚来天色弄阴晴。虹边残雨疏疏下，鸦背斜阳闪闪明。浅渚微波群鹭浴，断堤高柳一蝉鸣。行吟泽畔非憔悴，渔父无劳咏濯缨。
明-张璨-《明皇贵妃上马图》@七宝妆鞍蜀锦堆，黄门扶控踏红埃。君王只顾蛾眉笑，末路谁知到马嵬。
明-张璨-《宋徽庙画兰》@御墨淋漓写楚兰，披图却忆政宣间。分明一种湘累怨，万里青城似武关。
明-张璨-《韩世忠湖上骑驴图》@神州难复旧山河，散尽熊貔事讲和。驴背看来犹?铄，朝廷谁说召廉颇。
明-张承-《客至》@茅屋三两间，草草避风雨。客来不入门，坐爱千年树。
明-张筹-《琴剑歌送龙子高提学之闽》@君不见王郎赠君龙泉之剑可三尺，彩缑消磨土花蚀。又不见桂子赠君神凤之琴无一弦，锦囊零落珠丝县。千年旧物连城璧，持至京都人未识。黄尘压埃冰塞川，几何不坠同瓦砾。龙君张其弦，淬其锷，凤忽有声龙露角。都人聚看走相传，齐瑟吴钩俱寂莫。昔君韬光谁见知，亦如琴剑尘土时。文章焕烂云锦机，脱颖不啻囊中锥。得官归来东海涯，二物无恙还相随。相随又下闽南路，我作长歌送君去。日暮三山不见云，文星一点天低处。五月初来花满城，榕阴驻马听啼莺。荔枝新劈江家绿，翠杓银罂莫暂停。白日易西匿，江水无回波。请君载舞王郎之剑，弹桂子之琴，歌我之歌。故人之情不我极，千里相思奈尔何。
明-张筹-《题美人春睡图》@春睡才醒粉褪腮，香尘不动下阶来。画阑曾倚东风笑，向晚樱桃一半开。
明-张紞-《登太华寺（二首）》@太华嵯峨一望遥，到门犹碍过溪桥。慈云长见阶前起，孽火都来海上消。屋近树阴晴亦暗，砚涵竹露夜还潮。从今剩买游山屐，野客无妨屡见招。¤
明-张紞-《登太华寺（二首）》@连日登山意未阑，今朝又宿白云间。帘帏寂寂心初歇，星斗垂垂手可攀。竹叶煮汤消夜渴，杏花留雨作春寒。碧鸡且莫啼清晓，一枕华胥睡正安。
明-张紞-《赠周玄初尊师》@仙翁长炼九华丹，时有龙来问大还。曾捧灵符归海上，故将霖雨洒人间。紫箫吹月鸾双舞，白氅披云鹤共闲。兰圃未滋春向暮，早须一噀破天慳。
明-张迪-《宋徽宗画半开梅》@上皇朝罢酒初酣，写出梅花蕊半含。惆怅汴宫春去后，一枝流落到江南。
明-张凤翔-《宫词（十八首）》@昔入宫中发未齐，尚衣今许入深闺。十年一得君王顾，重为班头捧紫泥。
明-张凤翔-《宫词（十八首）》@茂陵仙去已多年，牢闭深宫敢斗妍。昨日有人曾赐死，阿娇恰好近君前。
明-张凤翔-《宫词（十八首）》@上皇弓剑杳何追，日倚宫阑自拄颐。宝册有儿开大府，生离争似在宫时。
明-张凤翔-《宫词（十八首）》@青铜偷把扫蛾眉，暂饰休教主后知。记得比年王乳媪，香魂重遣主人疑。
明-张凤翔-《宫词（十八首）》@自谢南荒十二年，焚香得侍玉皇前。绛罗误露春初笋，能遣君王重爱怜。
明-张凤翔-《宫词（十八首）》@阿奴元是岭南人，万里那猜近紫宸。不是少年粗识字，殿前争得掌丝纶。
明-张凤翔-《宫词（十八首）》@御沟烟水自潺潺，片片桃花落正间。自恨不如花片落，能随流水到人间。
明-张凤翔-《宫词（十八首）》@夜半钟声起景阳，六宫粉黛试新妆。就中最是施娘子，典奏时能近玉皇。
明-张凤翔-《宫词（十八首）》@蚤谙图史欠吹嘘，长侍宫闱备扫除。一日诏宣充典奏，秩名应赐女尚书。
明-张凤翔-《宫词（十八首）》@玉搔头绾绿鸦横，雾縠冰绡底样轻。帘闭水晶无点暑，百花亭外度流莺。
明-张凤翔-《宫词（十八首）》@天子侵晨御正衙，内家箫管隔烟霞。万几日日归中秘，中有夫人为掌麻。
明-张凤翔-《宫词（十八首）》@锦屏斜立百花春，玉貌三千侍主人。最是慧娘谙曲调，绣茵低舞细腰频。
明-张凤翔-《宫词（十八首）》@入内深蒙主后恩，赐名小姐宠便蕃。后来更得夫人号，长乐宫中许坐轩。
明-张凤翔-《宫词（十八首）》@远山凝黛口凝脂，妆就慵来坐矮簃。出候君王临早御，归来便殿与围棋。
明-张凤翔-《宫词（十八首）》@曾同母后入宫敔，岭海今辞廿六春。启顶新蒙君手赐，六宫争贺内夫人。
明-张凤翔-《宫词（十八首）》@禁柳春深草色新，杨花飞趁扑虫人。君王殿上宣名字，旋绾颓鸦抹绛唇。
明-张凤翔-《宫词（十八首）》@井梧写句付宫沟，墨汁啼痕字面稠。虎豹九重严夜禁，争能禁得水东流。
明-张凤翔-《宫词（十八首）》@日夕焚香拜斗南，愿君多寿且多男。戒言阿母传兄弟，只道官家法度严。
明-张凤翼-《西苑志感》@芙蓉别殿未央西，炉气晨飘雉尾齐。出洛神龟将宝箓，衔花驯鹿绕金闺。近臣拾翠供玄草，使者乘骢访碧鸡。一自六龙天上去，几回清禁改璇题。
明-张凤翼-《梨花》@重门寂寂锁香云，雨滴空阶坐夜分。老去微之风调在，折来何处与双文。
明-张凤翼-《题柳》@千丝千树拂天津，三起三眠出上林。何似小桃低曲处，一枝斜覆玉窗深。
明-张凤翼-《北苑怀归》@帝里春深淑气迟，天街无路踏香泥。逢人客坐三分话，到处官衙一局棋。叔夜不堪徒自遣，马卿多病欲何之。归时若遇高阳侣，有酒如渑醉肯辞。
明-张鈇-《岁杪思亲》@强对青灯酒，遥瞻白发亲。愁深知有夜，客久似无春。短烛千山梦，虚舟万里身。梅花东阁外，又向故园新。
明-张鈇-《泊舟见桃花盛开》@旅况托尊罍，尊空愁更来。人随春燕去，心与暮潮回。驿鼓青帆下，桥灯水市开。桃花明两岸，翻讶入天台。
明-张复亨-《游西湖》@山翠湖光昼染扉，珠宫缥缈晚钟微。僧寻三竺沿堤过，鹤认孤山背水归。桥影乱分公子棹，荷花轻著美人衣。繁华不醉飘零客，愁听啼鹃又夕晖。
明-张含-《复字闲咏六言绝句（五首）》@花影重重叠叠，风声刁刁调调。日暖群蜂酿蜜，春寒独鸟栖巢。
明-张含-《复字闲咏六言绝句（五首）》@苍松错错落落，桃花灼灼盈盈。树老云盘睡鹤，春残雨咽啼莺。
明-张含-《复字闲咏六言绝句（五首）》@丈夫磊磊落落，下土戚戚营营。独勘庄周蝶梦，不闻祖逖鸡鸣。
明-张含-《复字闲咏六言绝句（五首）》@浮生泯泯默默，荒村阒阒幽幽。远避尘中车马，独寻月下沙沤。
明-张含-《复字闲咏六言绝句（五首）》@人世匆匆扰扰，天道汩汩悠悠。但得钓渔避世，从教屠狗封侯。
明-张含-《代古明月子娟娟篇》@南国多倾城，娟娟况有名。舞腰杨柳细，歌掌楚云轻。池月摇花影，帘风弄竹声。衡皋秋水净，洛浦晓霞明。仙苑笼金瓦，候门醉玉笙。人间亦天上，莫忆董双成。
明-张含-《岳阳楼晚眺》@凉风八月秋，独倚岳阳楼。水自蚕丛国，山含鹦鹉洲。过雁防湖阔，哀猿动客愁。龙归锦云散，铁笛起渔舟。
明-张含-《秋夜》@霜雁孤鸣际，秋宵独坐情。隙风微烛焰，寒雨翳钟声。六十无官职，诗书有弟兄。雕虫真末技，潦倒负平生。
明-张含-《离夕有赠》@仙子武陵溪，春深归路迷。翠翘迎露湿，罗袖避风啼。留佩花笼玉，分钗月印犀。金杯延落日，酒醒各东西。¤
明-张含-《离夕有赠》@南浦盈盈泪，东风小小年。回镫窈窕夜，分镜泬寥天。销骨惊花箭，离肠泥酒船。可怜明月子，依旧影娟娟。
明-张含-《读亡友何仲默无题诗继作（二首）》@晓日昭阳燕子斜，香尘不到绿珠家。翠裙楚岸江蓠叶，红袖唐宫石竹花。宝镜玉龙羞佩璲，檀槽金鹊涩琵琶。洗妆夜拜瑶池月，怅望神仙萼绿华。¤
明-张含-《读亡友何仲默无题诗继作（二首）》@结绮临春照晚霞，琼枝壁月斗妍华。双歌共醉瑶池酒，万舞齐开玉树花。合浦明珠穿蹀躞，中山文木斫琵琶。可怜一笑倾城者，犹自江头浣越纱。
明-张含-《开怀》@城内溪园有钓台，青丛花尽蝶还来。百篇诗律抒孤愤，千卷书签换旧裁。山客每过评药价，寺钟初发赴僧斋。松心鹤性清如水，逗雪盘云共老怀。
明-张含-《颍川侯祠（点苍山、白石江皆颍川战地）》@野老争传傅颍川，当年功业建南滇。平蛮营垒苍山外，破虏旌旗白石边。只见荒祠通落日，不闻遗像照凌烟。阴风古树无穷恨，常为英雄吊九泉。
明-张含-《遣兴》@蒙舍秋风不作凉，少陵何咏洒衣裳。青青古树如张盖，熠熠流萤欲近床。城接银河通沆瀣，江连铁柱锁封疆。蟾光不蔽名山色，望里悠然见凤皇。
明-张含-《春日村居闲作》@庭草初齐巷柳斜，暖风晴旭野人家。山中梦破寻蕉鹿，杯里弓疑避酒蛇。棋局交情空点检，机关世道重吁嗟。闲陪白昼驯阶鸟，归数黄昏卜树鸦。
明-张含-《除夕次用修韵》@新岁重赓往岁诗，壮心寥落忆南邮。东风消息谁先得，客子光阴我自知。芳草已回迎步处，梅花又满断肠枝。明朝莫负城西约，踏遍郊原问酒旗。
明-张含-《寄升庵长句（三首）》@别路归鞍金屈卮，瑶华篇赠欲秋时。青山倦鸟怜幽独，白日寒花怨别离。狡兔共称三窟好，鹪鹩惟许一枝宜。严冬鳞羽频相讯，迷雾牵云梦不迟。¤
明-张含-《寄升庵长句（三首）》@霜月娟娟鼓角清，连然回首梦魂惊。舞筵尚想鸡鸣酒，棋阵浑防鹤唳兵。凤阙云寒迷北顾，龙关风暖护南征。徒令白首攻文事，铸错难消铁满城。¤
明-张含-《寄升庵长句（三首）》@连然醉折荷花别，过眼那知红叶残。甸尾海云随雁过，苍颜山雪照城寒。欲捻锦瑟黄金盏，旋买青骢白玉鞍。弦满清光今夜月，可怜君在异乡看。
明-张含-《无题》@维摩丈室散花回，公子华筵向晚开。锦里词华薛洪度，秦川歌舞赵阳台。颓云宫髻笼香界，纤月城眉照玉杯。舞罢罗裳《小垂手》，一枝豆蔻薄寒催。
明-张含-《得少海遣谪归蜀消息寄赠》@文章声价冠东曹，海上传闻复钓鳌。白帝云中须采药，夜郎月下得吹箫。古来直道犹三黜，今日忧时枉二毛。濯锦江头非泽畔，挥毫何用赋《离骚》。
明-张含-《怀用修仁甫》@廿年踪迹遍雕题，传道重游洱水西。离梦独牵张半谷，风流惟共李中溪。郑玄耐可笺浮蚁，王勃何须檄斗鸡。紫菀丹丘曾有约，赤松黄石肯相携。
明-张含-《寄升庵（二首）》@东观声名北斗齐，凤皇踪迹戍雕题。八千里外潮阳马，十九年来海上羝。铜柱蒹葭鸿雁响，铁城烟雨鹧鸪啼。连宵数有怀人梦，记得分明锦水西。¤
明-张含-《寄升庵（二首）》@璧玉津辉锦里间，龙堤池水故潺潺。雕磨荆石刘公幹，萧索江干庾子山。四海英雄空迸泪，一林猿鹤共愁颜。宴游尽日东山妓，谁道怀情善闭关。
明-张含-《寄升庵（近撰海口碑文，极奇）》@公子思归几岁华，王孙芳草遍天涯。楼头艳曲包明月，海口新铭蔡少霞。光禄塞遥空递雁，上林枝好只栖鸦。梦中记得相寻处，东寺钟残北斗斜。
明-张含-《幽居感事兼怀升庵》@陈编历历复悠悠，蕉萃荣华一转头。秦客已游黄犬市，齐奴还起绿珠楼。君从海上寻方朔，我向山中觅许由。好学四禅同结夏，不须《九辩》独悲秋。
明-张含-《己亥秋月寄升庵》@金马秋风十载余，芙蓉深巷闭门居。登楼莫作依刘赋，奉使曾传谕蜀书。卧病可怜天一柱，独醒无奈楚三闾。北来消息风尘动，白首沧江学钓鱼。
明-张含-《怀归》@九龙池上有高台，池下芙蓉台上开。锦鲤不妨仙客跨，白鸥须望主人回。青山绿树孤猿啸，黑水黄云一雁哀。戎马西南经百战，夕阳铜柱锁苍苔。
明-张含-《甲申仲冬闻雷兼得北来消息》@荒城冬仲尚鸣雷，万里惊传邸报来。祭马天骄兵甲动，织衣中使锦帆开。江湖白发交游泪，霄汉孤臣献纳才。短景更催伤岁暮，南鸿应伴北鸿哀。
明-张含-《龙池春游曲》@红心草茁红桃开，龙池淼淼春水来。春鸟啼不歇，春燕语更切。少妇踏春游，伤春无限愁。红蕖蹀躞曳罗袜，罗袜尘生暗香发。密意难传陌上郎，含羞折花空断肠，跢伫路侧盼斜阳。
明-张和-《夜宴曲》@铜盘绛蜡流晴虹，蜀丝步障围香风，瑶钗宝髻光玲珑。红牙按腔《白苎》舞，仙袂翩翩欲轻举，惊鸿翻云雏凤语。水晶帘箔摇寒星，金鸭脑麝流芳馨，兰芽玉茁春娉婷。钿簧悠悠歌宛宛，鲸吸流霞恨杯浅，曲阑露寒斜月转。
明-张和-《兰陵秋夕》@碧树鸣秋叶，芳塘敛夕波。漏长稀箭刻，楼迥逼星河。候雁迎霜蚤，啼螀傍月多。怀人不能寐，弹铗起商歌。
明-张和-《过桐君山》@云断山疑合，川回路忽分。秋声两岸叶，晓色万峰云。旅雁冲帆度，寒蝉隔水闻。严陵遗迹在，我欲问桐君。
明-张和-《兰陵秋夕》@月砌啼秋蛩，风枝起夜禽。洗愁镫下酒，惜别梦中心。露重惊寒早，更长觉漏沉。明朝览青镜，玄鬓有霜侵。
明-张和-《悼妾》@桃叶歌残思不胜，西风吹泪落红冰。乐天老去风情减，子野归来感慨增。花逐水流春不管，雨随云散梦难凭。宵来书馆寒威重，谁送熏香半臂绫。
明-张和-《送龚进士文彦》@雪后关河见雁稀，感时伤别思依依。吴门烟月期同醉，天路云山又独归。官驿暮帆和雨落，水城寒鸟背人飞。京华此去推先达，惆怅丘园只布衣。
明-张和-《赋得柳送人》@暖风披拂渐葳蕤，色映鹅黄淡落晖。炀帝宫前春漠漠，阖闾城外晚依依。青骢每绾长条系，紫燕遥冲落絮飞。有客河桥欲分袂，一枝相赠惜相违。
明-张和-《沧江送别刘习之广西宪幕》@秋波渺渺布帆轻，醉折摐花赠远行。万里一官江上别，楚云湘月客边程。关门背岭寒芜绿，驿树迎船瘴雨晴。此去蜒夷知有望，使君心似玉壶清。
明-张和-《访晓庵禅师师以洞庭柑为供》@十年不到白龙潭，延庆名僧始一参。石鼎未烹阳羡茗，金盘先献洞庭柑。檐前暮雨沾天棘，席外春风动石楠。明日又从江上别，九峰惆怅隔晴岚。
明-张和-《朱日南东归旧隐》@秋波渺渺望中平，醉折摐花寄远情。千里共看孤棹去，一尊聊为故人情。云低碧树江东驿，水绕青山海上城。林下旧游如有问，半簪华发已垂缨。
明-张和-《与宋千户夜话时上皇北狩未返》@客里相逢感慨深，剑歌时复动悲吟。清尊坐对三更月，紫塞遥驰万里心。瀚海地荒龙驾远，交河风急雁书沈。微臣愧乏安边策，北望胡天泪满襟。
明-张和-《为陆以平题图》@九疑空翠隔烟波，北渚云横有雁过。欲采芙蓉寄离恨，碧天秋晚奈愁何。
明-张和-《至晋陵作》@布帆摇曳夕阳斜，渡口南风起浪花。路入晋陵三百里，故乡回首是天涯。
明-张和-《晚渡石湖》@画船摇曳水云乡，湖上南风作晚凉。醉击唾壶歌小海，藕花飞出两鸳鸯。
明-张红桥-《子羽投诗》@桂殿焚香酒半醒，露华如水点银屏。含情欲诉心中事，羞见牵牛织女星。
明-张红桥-《红桥答诗》@梨花寂寂斗婵娟，银汉斜临绣户前。自爱焚香消永夜，从来无事诉青天。
明-张红桥-《子羽定情诗》@云娥酷似董娇饶，每到春来恨未销。谁道蓬山天样远，画阑咫尺是红桥。
明-张红桥-《红桥诗》@芙容作帐锦重重，比翼和鸣玉漏中。共道瑶池春似海，月明飞下一双鸿。
明-张红桥-《子羽夜至红桥所居（三首）》@溶溶春水漾琼瑶，两岸菰蒲长绿苗。几度踏青归去晚，却从灯火认红桥。
明-张红桥-《子羽夜至红桥所居（三首）》@素馨花发暗香飘，一朵斜簪近翠翘。宝马归来新月上，绿杨影里倚红桥。
明-张红桥-《子羽夜至红桥所居（三首）》@玉阶凉露滴芭蕉，独倚屏山望斗杓。为惜碧波明月色，凤头鞋子步红桥。
明-张红桥-《红桥和诗》@桂轮斜落粉楼空，漏水丁丁烛影红。露湿暗香珠翠冷，赤栏桥上待归鸿。
明-张红桥-《红桥和诗》@桥外千花照碧空，美人遥隔水云东。一声宝马嘶明月，惊起沙汀几点鸿。
明-张红桥-《红桥和诗》@草香花暖醉春风，郎去西湖妾向东。斜倚石栏频怅望，月明孤影笑飞鸿。
明-张红桥-《子羽金陵寄红桥诗（七首）》@女嫘江上送兰桡，长忆春纤折柳条。归梦不知江路远，夜深和月到红桥。
明-张红桥-《子羽金陵寄红桥诗（七首）》@騼歌声断玉人遥，孤馆寒灯伴寂寥。我有相思千点泪，夜深和雨滴红桥。
明-张红桥-《子羽金陵寄红桥诗（七首）》@残灯暗影别魂消，泪湿鲛人玉线绡。记得云娥相送处，淡烟斜月过红桥。
明-张红桥-《子羽金陵寄红桥诗（七首）》@春衫初试淡红绡，宝凤搔头玉步摇。长记看灯三五夜，七香车子度红桥。
明-张红桥-《子羽金陵寄红桥诗（七首）》@一襟离恨怨魂消，闲却鸣鸾白玉箫。燕子不来春事晚，数株杨柳暗红桥。
明-张红桥-《子羽金陵寄红桥诗（七首）》@伤春雨泪湿鲛绡，别雁离鸿去影遥。流水落花多少恨，日斜无语立红桥。
明-张红桥-《子羽金陵寄红桥诗（七首）》@绮窗别后玉人遥，浓睡才醒酒未消。日午卷帘风力软，落花飞絮满红桥。
明-张红桥-《留别子羽七绝句》@床头络纬泣秋风，一点残灯照药丛。梦吉梦凶都不是，朝朝望断北来鸿。
明-张红桥-《留别子羽七绝句》@井落金瓶信不通，云山渺渺暗丹枫。轻罗露湿鸳鸯冷，闲听长宵嘹唳鸿。
明-张红桥-《留别子羽七绝句》@寂寂香闺枕簟空，满阶秋雨落梧桐。内家不遣园陵去，音信何缘寄塞鸿。
明-张红桥-《留别子羽七绝句》@玉箸双垂满颊红，关山何处寄书筒。绿窗寂寞无人到，海阔天高怨落鸿。
明-张红桥-《留别子羽七绝句》@衾寒翡翠怯秋风，郎在天南妾在东。相见千回都是梦，楼头长日妒双鸿。
明-张红桥-《留别子羽七绝句》@半帘明月影朣朣，照见鸳鸯锦帐中。梦里玉人方下马，恨它天外一声鸿。
明-张红桥-《留别子羽七绝句》@一南一北似飘篷，妾意君心恨不同。他日归来也无益，夜台应少系书鸿。
明-张红桥-《子羽哀词》@柔肠百结泪悬河，玉埋香可奈何。明月也知留佩玦，晓来长想画青娥。仙魂已逐梨云梦，人世空传《薤露歌》。自是忘情惟上智，此生长抱怨情多。
宋-张洪-《古东门行送别金彦桢》@仆夫顾我悲，辕马局不行。古来离别地，青草不复生。居人攀桃李，怅望难为情。流尘起阡陌，远树花冥冥。莫向秦东亭，唱此《东门行》。土中有死骨，闻之复心惊。
明-张淮-《牡丹百咏（录三十二首）》@绿云堆里露精神，依约如羞认未真。开落后天皆有数，品题先汉却无人。金铃送响多惊鸟，翠幄围娇不受尘。何处托根偏得地，年年独让魏家春。¤
明-张淮-《牡丹百咏（录三十二首）》@一捻残脂暗有神，至今猩血印来真。莲清误得称君子，梅瘦虚曾化美人。六曲阑前凝倦态，五纹茵上委芳尘。若为得有韩湘术，四序常逢富贵春。¤
明-张淮-《牡丹百咏（录三十二首）》@纷纷画史笔通神，谁与花王写得真。临水似窥捐佩女，倚风如画坠楼人。芙蓉只合称凡品，芍药端教接后尘。兴庆池东谁更赏，冷风凄雨不禁春。¤
明-张淮-《牡丹百咏（录三十二首）》@酷爱园丁技独神，染来随意却能真。奇香满院若薰麝，娇影隔帘如觇人。三五朵皆呈绝色，百千花尽避清尘。有因自与东风好，不肯吹残枝上春。¤
明-张淮-《牡丹百咏（录三十二首）》@皓脸微凝不语神，误疑薝卜又非真。瑶台月下吹箫态，姑射山中绝粒人。洗出玉杯承白露，蜕来玉质出缁尘。善和坊里端端去，今日凭谁管领春。¤
明-张淮-《牡丹百咏（录三十二首）》@胭脂为骨晕生神，不许绯桃更逼真。疑谪艳阳天上质，绝胜佳丽水边人。染来香骨蔷微露，点破红腮柳絮尘。莫向花时不欢赏，人生能见几番春。万姿千态逞娇神，谁更娇神与赛真。楼外吹箫秦弄玉，帐中鸣佩卫夫人。金钱卜远微闻语，罗袜凌波暗惹尘。始信此为倾国色，与君同占可怜春。¤
明-张淮-《牡丹百咏（录三十二首）》@南威不敢斗丰神，除是杨家有太真。不语每怜犹想匹，无情谁信解留人。蕊心蝶粉粘金缕，叶尾蛛丝罥紫尘。莫笑百花开后发，懒随儿女共争春。¤
明-张淮-《牡丹百咏（录三十二首）》@独有天公造化神，酿成珍卉吐来真。百般娇态生成种，一味秾香恼杀人。金缕尽容歌白日，紫丝曾为障红尘。若教青帝堪通赂，万斛明珠定买春。¤
明-张淮-《牡丹百咏（录三十二首）》@深深着色浅浮神，恍惚麻姑旧日真。似尔衒娇宁有敌，如侬钟爱恐无人。条风吹破当三月，谷雨过来又一尘。如此名花如此景，可容孤负玉缸春。¤
明-张淮-《牡丹百咏（录三十二首）》@红玉肌容艳有神，九天飞下一仙真。垂头雨后犹倾国，点额风前欲唤人。龙脑薰成香世界，蝶翎逗落锦埃尘。春光得我方能丽，笑杀凡花号丽春。¤
明-张淮-《牡丹百咏（录三十二首）》@十二峰头行雨神，香魂忽变此花真。颦眉似恨争妍女，着眼如羞快睹人。天亦有私全与艳，雨何无赖使为尘。不须羯鼓催先发，迟发还留几日春。¤
明-张淮-《牡丹百咏（录三十二首）》@十分娇处十分神，一度看来一度真。数朵背翻如避客，几苞争向似迎人。惟应玉树堪同价，不许琼花独离尘。惆怅枝枝零落尽，满天风雨送残春。¤
明-张淮-《牡丹百咏（录三十二首）》@乾坤淑气毓为神，幻出嫣然态独真。异品合栽金谷地，连枝偏恼绣闺人。融融暖日微微露，冉冉游丝细细尘。一段风流谁解识，锦罘罳外不胜春。¤
明-张淮-《牡丹百咏（录三十二首）》@不是金钱果是神，花王那得此留真。未舒冶艳先惊俗，才逞芳心便感人。照影池涵澄碧水，悬枝犀辟软红尘。年年无奈花时别，辜负平章宅内春。¤
明-张淮-《牡丹百咏（录三十二首）》@半吐檀心已露神，腻红娇白一何真。惯亲击折珊瑚客，曾赏歌残《玉树》人。宜醉暖风宜醉日，不随流水不随尘。东家小妇颜如玉，犹妒秋千架外春。¤
明-张淮-《牡丹百咏（录三十二首）》@谁道元舆赋有神，个中风味语难真。半庭迟日晴薰骨，四座香风暖袭人。枝弱不胜霞朵重，叶疏难蔽露房尘。浩歌日日宜欢赏，积玉如山莫买春。¤
明-张淮-《牡丹百咏（录三十二首）》@微微浮彩暗浮神，桃避轻明杏避真。红意思疏难引蝶，绿精神重正愁人。香和鹊尾垆中馥，影衬鸦头袜底尘。安得黄金三万镒，累渠成屋贮娇春。¤
明-张淮-《牡丹百咏（录三十二首）》@十分霞艳十分神，万种风流万种真。此日既专天下美，前身应是月中人。对君纵酒杯倾绿，废我题诗研积尘。胡蝶只疑韩寿化，飞来偷扑异香春。¤
明-张淮-《牡丹百咏（录三十二首）》@碧池光里巧传神，上下相辉一样真。黠蚁根头行识路，狂蜂叶底去随人。飘来不冷胭脂雪，落尽犹香锦绣尘。更把清平旧时调，翻成一阕《沁园春》。¤
明-张淮-《牡丹百咏（录三十二首）》@娇柔无朵不舒神，吞尽群花意外真。连日轻寒知勒尔，今朝殊艳正娱人。一樽豪兴三生约，九陌风光十丈尘。唤取吴姬到花畔，遏云重唱《竹枝》春。¤
明-张淮-《牡丹百咏（录三十二首）》@百味狂香三昧神，就中谁解独知真。开临玉女窥窗处，赏许金貂换酒人。鹤顶映来犹尚色，马蹄踏去易为尘。遍凭十二阑干曲，一曲阑干一曲春。¤
明-张淮-《牡丹百咏（录三十二首）》@郁蓝天上艳肌神，降作人间第一真。葵萼任含倾日态，梨花翻作洗妆人。巧添绮绣丛中景，浓污笙歌窟里尘。风雨经旬看不得，鹧鸪啼老梦中春。¤
明-张淮-《牡丹百咏（录三十二首）》@雾阁云窗隐映神，宜晴宜雨不同真。醉开笑口几豪客，倦破妖颜一丽人。闪烁映肌霞似绮，空濛罩影雾如尘。等闲寂寞垂枝绿，何异空花过眼春。¤
明-张淮-《牡丹百咏（录三十二首）》@间气名花不世神，山丹为相敢同真。东门欲傲如云女，南国应移梦雨人。蜂抱香须还酿蜜，燕冲娇瓣误随尘。多才潘令何曾识，错种河阳满县春。¤
明-张淮-《牡丹百咏（录三十二首）》@司花未省是何神，不合教渠尽领真。方半吐时偏惬意，到全开日便愁人。红云冷惨枝间露，绿雾香流叶底尘。一曲山香莫轻舞，临轩方欲赏长春。¤
明-张淮-《牡丹百咏（录三十二首）》@榆荚雨疏还养神，楝花风急欲侵真。偷藏翠叶栖边鸟，戏摘蠙葩醉后人。细看始能知绝韵，偶飞深为惜娇尘。对花我欲长歌舞，怕数阶蓂几荚真。¤
明-张淮-《牡丹百咏（录三十二首）》@独对红肤久怆神，蜡须巧映蝶须真。只疑目过曾留彩，未信花飞不感人。
明-张淮-《牡丹百咏（录三十二首）》@赤玉盘高还捧日，紫霓裳薄不留尘。长绳可系西飞日，箫鼓还娱不夜春。
明-张淮-《牡丹百咏（录三十二首）》@芳兰气味海棠神，并作庭前锦样真。风叶似来遗佩女，露腮如遇泣珠人。数枝宿艳欺山日，百岁浮生栖草尘。正是及辰君不赏，莫教春去却怀春。¤
明-张淮-《牡丹百咏（录三十二首）》@夜深桃李惯游神，逢着应降敢抗真。倦绿似嗔狂饮客，欹红如效倦妆人。真舒艳气凌芳景，肯把仙姿翳俗尘。对酒几番当酒渴，玉瓶还啜凤团春。¤
明-张淮-《牡丹百咏（录三十二首）》@风外香来觉爽神，龙涎也合让其真。绮罗旧梦应随蝶，时世新妆欲媚人。高阁望来疑似锦，香阶堆处叹如尘。彩毫浓蘸金壶墨，一一题诗应付春。¤
明-张淮-《牡丹百咏（录三十二首）》@正艳阳和正喷神，最妖娆处最舒真。舞怜《垂手》风前女，香引返魂天上人。艳蕊欲欺残朵色，新稍能拂旧枝尘。何由会得东皇面，分付明年早破春。
明-张淮-《回文一首》@华浮月夜静飞神，妙出天工尽夺真。斜叶趁风摇翅蝶，艳姿嫌酒病心人。霞翻丽质晴烘日，露浥微香暖涴尘。家世古称应独魏，花飘未尽占芳春。
明-张淮-《游莺脰湖》@白鸟眠沙梦不惊，寒生水国半阴晴。酒涵春色花边过，船载湖光镜里行。南浦愁连芳草绿，东风歌送《落梅》声。那堪日暮临歧别，更听河桥柳上莺。
明-张回-《帆影》@劳劳亭次别，无计共君归。一叶随风去，孤帆挟浪飞。目穷河鸟乱，望断浦云非。只在天涯畔，伤心隔翠微。
明-张佳胤-《三石篇》@太滇以西三巨石，错列荆榛对孤驿。文彩天开海岳图，面面晶光盈十尺。吁嗟此石生点苍，云谁置之古路傍。停车顾盼日将晏，仆夫语罢泣数行。往年天子新明堂，厥材万国争梯航。燕山之石白胜玉，何求此物劳要荒。守臣当日功名亟，檄书夜飞人屏息。程途初不计山谿，男妇征佣无汉僰。鞭石难寻渤海神，凿山谁是金牛力。那许终朝尺寸移，积尸道上纷如织。中兴令主尧舜姿，一苇圣德超茅茨。天门万里竟不知，几使黔南无孑遗。君不见旅獒古训老臣策，枸酱虽甘亦何益。三石砑风雨深，千载行人增叹惜。
明-张佳胤-《独石行》@独石城南一片石，突兀霜空削如壁。古松屈铁盘云根，紫翠千峰莽相射。陆海俄翻滟滪堆，流沙直接昆仑脉。奇标眼底不常见，谁其置之巨灵迹。初拟吾家博望机，驱来未信祖龙策。憾慨长歌《出塞》篇，抚膺对此怀今昔。犹忆风尘己巳年，六飞曾狩犬羊天。于时此石岂无恙，苍苔翠壁俱腥膻。猗欤我皇神且武，岁岁称臣左右贤。属者问罪五单于，遂令气色回山川。居胥姑衍杳何许，勒将此石卑燕然。自古御戎不足齿，赫赫威灵有明始。十年稽颡方未央，从兹何得言骄子。不佞惭称锁钥臣，尔也砥柱长如此。万古岩岩北蔽胡，石乎石乎吾与尔。
明-张佳胤-《马道驿丞歌》@马道驿臣八十五，身寄西秦家东鲁。耳聋齿脱鬓如霜，出入逢迎状伛偻。路接青桥与武关，栈道崎岖无与伍。不卑小官有展禽，不薄乘田有尼父。尔心岂是学圣贤，蜗角蝇头良自苦。余也东朝师保臣，罔生六十负君亲。抗章十数不得请，今始给驿归梁岷。宦情见尔如胶漆，方信余为勇退人。
明-张佳胤-《界岭北望》@北望成区脱，霜空一岭横。野烟胡骑猎，寒柝戍楼声。峰刺高天近，云量巨谷平。微茫山尽处，当日大宁城。
明-张佳胤-《峨眉山营作》@戎马东防后，寒川落木时。镝鸣惊雉兔，霜重湿旌旗。梦里江湖隔，行间鬓发知。不应询此地，亦唤作峨眉。
明-张佳胤-《登会宁原上作》@黯淡山城古会州，胡天双目尽高丘。春深柳色犹霜雪，日落边声起戍楼。塞雁啼云皆北向，浊河归汉亦东流。乘槎岂是穷原使，投笔虚疑定远侯。
明-张佳胤-《敖山人病诗以问之》@九十风光强半过，栖迟高枕欲如何。夜来红雨千山落，留得春声杜宇多。
明-张佳胤-《阅边古北酋妇率部族扣关行酒四首》@诸部匈奴晓扣关，穹庐千里过青山。隔河拍手呼儿女，来见东巡大朵颜。
明-张佳胤-《阅边古北酋妇率部族扣关行酒四首》@阶前荐体野黄羊，湩酪盛来可可香。绕席胡儿争劝进，堪怜好歹太师尝。
明-张佳胤-《阅边古北酋妇率部族扣关行酒四首》@震天金鼓动辕门，稽颡胡儿首尽髡。倒瓮椎牛齐醉饱，欢呼难报汉朝恩。
明-张佳胤-《阅边古北酋妇率部族扣关行酒四首》@紫貂丹韐拥胡姬，歌舞当筵进酒卮。乞得一瓢挨次饮，争夸颜色胜胭脂。
明-张佳胤-《宿太华山寺》@石床横架万峰西，海上双珠入户低。自是山中无玉漏，朝霞还有碧鸡啼。
明-张简-《和铁厓小临海》@海静不扬波，仙人鞚鹤过。灵峰七十二，何处月明多。
明-张简-《和铁厓小临海》@扁舟下彭蠡，望见古君山。只道支机石，移来天汉湾。
明-张简-《和铁厓小临海》@歌罢《霓裳曲》，分行舞广庭。天坛看星斗，散乱若浮萍。¤
明-张简-《和铁厓小临海》@海门棹驭出，鲸吼浪花飞。孔翠排旍盖，云昏黄鹤矶。
明-张简-《和铁厓小临海》@龙子丹砂鬛，金芒耀水盆。真人忽骑去，霹雳破天根。
明-张简-《和铁厓小临海》@夜过洞庭曲，青山玉作堆。仙人吹铁笛，白鹤自飞来。
明-张简-《和铁厓小临海》@雨过积金顶，芙蓉万朵青。神鱼不飞去，风伏翠涛腥。
明-张简-《和铁厓小临海》@忆坐松根石，相见说大还。昆仑云一朵，唤作九华山。
明-张简-《和铁厓小临海》@仙花云万叠，浩劫与春开。却笑珊瑚树，焦枯作死灰。
明-张简-《和铁厓小临海》@海上三神峤，尝看羽盖飘。玉虹三百丈，嘘气结成桥。
明-张简-《醉樵歌》@东吴市中逢醉樵，铁冠欹侧发飘萧。两肩矻矻何所负，青松一枝悬酒瓢。自言华盖峰头住，足迹踏遍人间路。学书学剑总不成，惟有饮酒得真趣。管乐本是王霸才，松乔自有烟霞具。手持昆岗白玉斧，曾向月里砍桂树。月里仙人不我嗔，特令下饮洞庭春。兴来一吸海水尽，却把珊瑚樵作薪。醒时邂逅逢王质，石上看棋黄鹄立。斧柯烂尽不成仙，不如一醉三千日。于今老去名空在，处处题诗偿酒债。淋漓醉墨落人间，夜夜风雷起光怪。
明-张简-《春日斋居即事》@垂帘觉春静，水槛幽情多。兰香舞双蝶，渌涨浮群鹅。激激晴云度，辉辉野气和。新柳带长阪，飞花泛轻波。闲居违佳景，芳事俱凋讹。忽忽已初夏，绿暗青山阿。
明-张简-《初夏偶成》@清风度虚阁，飞花集罗帏。方欣昼晷永，不觉春光归。鸣琴发逸响，嘉树含清辉。幽情多默悟，淡景宁相违。览书感澄寂，独闭南斋扉。
明-张简-《次韵落日墟上晚眺》@荒墟属晚眺，日暮烟华消。落花散芳渚，孤云度晴霄。感物微情切，怀人幽思遥。辛夷花未发，难寄最长条。
明-张简-《题赵彦徵画》@吴兴佳山水，远近蓄清光。岧峣金盖峰，秀色独苍苍。烟云互出没，草木生风香。长桥接回溪，积石倚崇冈。樵渔识径幽，于以乐深藏。击鲜列鲂鲤，启翳理松篁。晨雨况可锄，春泉亦堪湘。既已长孙子，所愿安是乡。嗟哉风尘中，何由得尚羊。赵君钟祁秀，挥洒发奇章。卷图思旧游，掩抑不能忘。
明-张简-《送王子充归金华》@春入长洲苑，东风已及时。苑中垂杨树，吹作黄金丝。送君出春城，舣舟折柔枝。以此聊赠远，相别仍相期。君归金华山，当逢牧羊儿。毋因入山去，遂尔来迟迟。杨柳飞花日，待君同赋诗。
明-张简-《送徐教授晓山归武林》@三年言子邑，寂寞鼓鸣琴。官舍冷如水，杏花春满林。化风敦薄俗，清气集虚襟。归去吴山下，青青草正深。
明-张简-《次韵答强仲端》@花落红云岛，风生白玉题。真人不出户，芳树自成蹊。扫地雨初歇，开帘莺正啼。此时不一见，春思转萋迷。
明-张简-《阅真诰》@长史昔好道，炼真三秀峰。夜感紫微仙，降集华房中。鸾鸟鸣素月，翠旌扬琅风。摛辞托讽寓，赞扬皆真宗。中有飡霞人，可以回婴童。刻之白玉检，藏之华阳宫。真人有仙气，乃得探其踪。我生慕玄素，无由启愚蒙。啸咏金玉章，灵音朗九空。怀仙起冥想，飒然精灵通。焉能出嚣滓，倏忽骖云龙。
明-张简-《次韵庆云衲二首》@数竿修竹便为邻，有力任舂未是贫。世事空随流水驶，闲心自与白鸥驯。更招辽海传书鹤，为问玄洲种玉人。还有佳期同晚岁，白头相对岂无因。¤
明-张简-《次韵庆云衲二首》@东来孤鹤下林梢，破屋萧条不剪茅。洗玉池头云气合，繙经台上树阴交。闲心讵遣神为马，辟世方惭祝代庖。忽寄新诗到玄圃，清歌复藉玉壶敲。
明-张简-《次韵范德原与倪元镇城南倡酬之作》@高士叩门方倚马，先生与客正争棋。也知溪上多佳集，亦到山中传好诗。满地绿阴敷坐处，隔林黄鸟把杯时。城南我欲相寻去，买下扁舟恐后期。
明-张简-《次韵范景逸立春日病中之作》@岁莫西岑雪未晴，范公祠下少人行。探梅踏冻烦丹使，扶病迎春问曲生。石灶茯苓和雪煮，云根流水似冰清。瓜田数亩春泥暖，好课岩中子弟耕。
明-张简-《送吕惟清归耕芜湖》@芜湖郭里野田花，曾见南朝旧将家。九月荒茨飞社燕，千年乔木噪寒鸦。江山风雨殊今昔，文武衣冠起叹嗟。扶策归耕有孙子，宁辞辛苦答春华。
明-张简-《次韵张田秀才见寄》@树杪青虫晴扬丝，春城风物似年时。贫余许迈飡金法，闲有陶潜《饮酒》诗。芳草青青连野阔，征鸿历历度江迟。长洲故苑烟花外，千里怀人入梦思。
明-张简-《长句寄叔方先生》@卢橘花开梓树疏，故人安稳在楼居。翠眉狎坐春行酒，绛帐悬灯夜读书。未必醉来忘简寂，只缘老去尚高虚。离群应念任舂者，道远天寒欲命车。
明-张简-《破山涧上听水》@破山龙去雨初歇，坐听飞泉溅石岗。万壑风雷喧地轴，九秋云露泻天潢。好从细草陈瑶席，更趁飞花送羽觞。饮犊上流奔轶者，何年来此结茅堂。
明-张简-《寄阿山》@最忆凤雏年十四，临池爱学汉中郎。西斋旧种樱桃树，今岁还应共汝长。
明-张简-《游石湖治平寺用唐人许浑所题诗韵》@湖上春云挟雨来，楞枷山木尽低摧。吴王废冢花如雪，犹自吹香上舞台。
明-张简-《和杨铁厓小临海四首（重见七卷下）》@歌罢《霓裳曲》，分行舞广庭。天坛看星斗，散乱若浮萍。¤
明-张简-《和杨铁厓小临海四首（重见七卷下）》@雨过积金顶，夫容万朵青。神鱼不飞去，风伏翠涛腥。
明-张简-《和杨铁厓小临海四首（重见七卷下）》@忆坐松根石，相看说大还。昆仑云一朵，唤作九华山。
明-张简-《和杨铁厓小临海四首（重见七卷下）》@仙花云万叠，浩劫与春开。却笑珊瑚树，焦枯作死灰。
明-张简-《题云林竹》@笠泽庄头道士家，书窗风竹翠交加。新梢便有凌云势，高出墙檐扫落花。
明-张简-《周玄初来鹤诗（洪武己巳）》@手把芙蓉摄羽裙，飞书南启魏元君。祝融峰顶云初起，借与长风送鹤群。
明-张简-《送郑同夫归豫章分题诗分题姑苏台》@崇台去千载，风日丽飞甍。漠漠春洲草，宁知歌舞轻。香泥污鹿迹，婵娟若为情。登览犹悒怏，况乃送君行。
明-张金-《雨中泊太仓州》@太仓城河潮水生，石桥西下官鼓鸣。客子思家孤梦远，舟人刺船双橹轻。横风倒海浪作势，急雨过山云不行。暂时系缆小港口，城门击柝闻初更。
明-张金-《仙居吟》@寻常不到山前路，洞口闲云尽日封。时有听经童子至，不知身是石潭龙。
明-张金-《古塘即事》@布谷声中日又斜，石桥流水两三家。乡村春色无人管，开尽棠梨几树花。
宋-张经-《次铁厓先生韵》@春风满袖折花回，高卧云间百尺台。天上赐袍香雾湿，河东献赋日华开。频烦太守高轩过，屡见元戎小队来。我欲将军侍亲去，彩衣花底学提孩。
宋-张经-《周玄初祷雨诗》@昆仑之西东海东，中有一士巢云松。朱颜黑发神所钟，服食雨露乘天风。朝骑黄鹤天门穹，夜被紫霞栖崆峒。人间有急岁有凶，裨补造化多其功。己酉之岁夏五中，连月不雨何当烛。祝融司令百怪丛，妖精吐焰天地雺。火星出走穹壤红，海水欲竭山为童。官僚揭虔士庶恫，焚尫剪爪百虑穷。大龙酣睡痴且聋，小龙戢戢潜其踪。君能独出超凡庸，拔剑起指天南虹。嘘阴吸阳神且恭，囊括万象罗心胸。有书直达上帝聪，泥金倒写不暇封。当空举手祝未终，霹雳直下西南峰。道人足踏金芙蓉，口呼六甲丁与从。龙神不兴吾不容，纵以烈火焚其宫。须臾龙伯施乃工，海波竖立银河通。桑麻菽粟青且葱，野花石竹俱纤秾。道人之术孰与同，调和燮理偕孤公。方今海内殊未雍，焦头烂额愁边烽。烦君为提九节筇，直上阊阖跻九重。凌风大笑招群雄，一洗宇宙皆冲融。
宋-张经-《寄孟熙高隐》@投老留京国，相思数倚楼。江山迷故郡，风雨送残秋。黄菊谁同赏，丹枫我独愁。西陵渡头月，遥驻木兰舟。
明-张九一-《元夕同李伯承高伯宗赋得火树银花合》@火树排虚上，银花入暗开。一宵春色到，万户夜光来。对月惊飘桂，临风拟落梅。莫辞归去晚，携得艳阳回。
明-张九一-《雪夜邓州顾别驾送至丹江有诗见赠赋此答之》@寂寂丹江夜色空，风尘郡国叹飘蓬。岂无佐吏如殷浩，雅有中郎识顾雍。雪霰微茫渔火外，星河摇落戍楼东。怜君尚策青丝骑，却与山阴访戴同。
明-张九一-《回中山》@承露甘泉次第开，如何七夕上之回。班龙五色垂天下，翠凤千旗荡日来。异代巡游那可问，殊方登眺自生哀。茂陵只在兴平里，夜雨秋风长绿苔。
明-张九一-《留别殷仁夫》@合黎山畔黑河湄，四月津亭散柳丝。同是投荒君且住，可能生别我无悲。弟兄绝域分襟处，尊酒斜阳奏角时。玉塞金陵千万里，相看歧路泪双垂。
明-张九一-《留别赵梦白》@娟娟丛竹翠犹翻，冉冉微霜白渐繁。海上孤槎张博望，尊中十日赵平原。江鸿片月寒争渡，朔吹空林晚自喧。知己风尘看汝在，那能离别不销魂。
明-张九一-《留别刘玄子》@即看宾客散应刘，何意功名到故侯。薄宦未能成病免，离筵早已入边愁。旌旗黯黯黄河暮，雨雪霏霏白草秋。纵使登楼堪望远，浮云无处觅中州。
明-张九一-《寄见甫弟》@历尽巴山白发新，西风何处不伤神。马曹蹭蹬官难起，鸟道艰危老更贫。九派长江春后雁，一年芳草梦中人。相思况是无消息，徙倚天涯涕泪频。
明-张九一-《送伯宗高比部为景府长史》@方城紫气郁嵯峨，带砺今看帝子过。砺指恒山为太岳，带环涢水作黄河。朝廷礼数元王异，宾客文章宋玉多。在昔曳裾应不贱，休从华发怨蹉跎。
明-张九一-《月夜闻笛》@十载皋兰三出师，角巾归第鬓如丝。那知今夜关山月，却向中原笛里吹。
明-张居正-《恭题文皇四骏图四首（录二首）》@天马徕，翼飞龙。蹄削玉，耳垂筒。碧月悬双颊，明星贯两瞳。文皇将士尽罴虎，复有龙驹助神武。流矢当胸战不休，汗沟血点桃花雨。坝上摧锋第一功，策勋何必减元戎。君不见虎士标形麟阁里，龙驹亦入画图中。紫骝马，金络月。朝刷燕，晡秣越。俶傥精权奇，超骧走灭没。当年万马尽腾空，就中紫骝尤最雄。战罢不知身着箭，飞来祇觉足生风。北风猎猎吹原野，长河水澌血流赭。谁言百万倒戈中，犹有弯弧射钩者。
明-张楷-《汉宫曲》@日暮上帘钩，春花压翠楼。忽闻宣召急，罗帕掩箜篌。
明-张楷-《金陵怀古》@落日沧江雨，东风废苑春。莫言三国士，犹胜六朝臣。
明-张楷-《古词》@罗帕凝香湿未干，朱樱窗外雨生寒。灯花知是虚传喜，落尽青煤誓不看。
明-张楷-《宫中词》@宫中杨柳戏青娥，不见葳蕤舞凤过。怪底东风不相忌，隔墙吹送落花多。
明-张楷-《江南春》@满川啼鸟怨残红，水郭春园柳絮风。春雨一番江水阔，草痕将绿到吴中。
明-张楷-《采莲曲》@青绫裙子试新裁，水面风吹拂拂开。舟小身轻波复静，荷花荡里去还来。
明-张楷-《田园乐（四首）》@绿杨树头山近，碧草门前径斜。闭户不干俗虑，杖藜时到邻家。
明-张楷-《田园乐（四首）》@孤棹斜阳水村，一犁暮雨平原。藤花靡靡落地，桑叶阴阴闭门。
明-张楷-《田园乐（四首）》@清明处处飞雨，寒食家家禁烟。满地桑阴独步，半窗花影高眠。
明-张楷-《田园乐（四首）》@绕砌一湾流水，当门数个长松。烟中渔艇朝出，雨里人家夜春。
明-张可大-《书边事四首》@无端小草出登坛，壮士徒歌易水寒。枉把全师轻一掷，遂将宿将尽三韩。腐儒误国由房琯，野老吞声恨贺兰。岂是胡人开杀运，只因中国自摧残。¤
明-张可大-《书边事四首》@去年此日战浑河，败北频仍蹙境多。未见北尘先解甲，若逢胡骑便投戈。出关已绝生还梦，应募惟闻浪死歌。一自上都重失后，人心汹汹奈如何。¤
明-张可大-《书边事四首》@未得君王丈二殳，人人能说扫穹庐。防边谁上方城略，筹国曾无平准书。四出征兵飞赤白，再言加赋算锱铢。东夷未靖中原动，只恐殷忧不易除。¤
明-张可大-《书边事四首》@边臣失计款呼延，辽左于今困右贤。招讨使承斩马剑，从征军赐大官钱。神京未可称高枕，孤塞应须策万全。将相共和文武济，勿令烽火照甘泉。
明-张可大-《泛海》@到处啼莺倚棹歌，客怀偏向布帆多。黄云飞尽天如洗，鳌背山前万顷波。
明-张肯-《朱泽民寒林平远图为徐用理作》@冻云压空雪欲作，野旷阴凝气萧索。朔风一夜卷长林，万木离披尽摇落。天连平远眼界宽，前山宛在空濛间。溪头流水急如泻，日夕喷瀑声潺湲。我尝经行出林际，望断孤村日将暮。野乌啼饥那忍闻，瘦马经寒缩行步。悄无人迹途路赊，此时宁不思还家。人生慎勿事行迈，披图尚尔添咨嗟。
明-张肯-《沈如美所画美人图为徐文辉作》@流苏缀彩鸳帐寒，金鸭不飞香缕残。新霜扑帘白如粉，哑哑乌啼金井栏。芙蓉屏开睡初醒，守宫浅褪胭脂冷。玉钗慵整双凤凰，春愁压翠蛾眉长。
明-张肯-《题海棠双鸟》@双双何事为春忙，花底飞来羽翼香。今夜且留枝上宿，莫烧银烛照红妆。
明-张灵-《玄墓山纪游》@玄墓名山久注思，少携闲伴是春时。隔窗湖水坐不起，塞路梅花行转迟。清福可教何日领，闲情曾有几人知。漫收形胜归村馆，梦里烟霞亦自追。
明-张灵-《临终诗》@一枚蝉蜕榻当中，命也难辞付大空。垂死尚思玄墓麓，满山寒雪一林松。
明-张辂-《次韵王志道元夕》@沈水香生宝篆烟，九衢车马正喧阗。金莲遍烛三千界，银筝谁弹五十弦。天上楼台春靡靡，人间风月夜娟娟。少年行乐情怀异，绛蜡笼纱六辔联。
明-张辂-《赠陈士宁》@横溪别业锦云乡，红白莲花薜荔墙。百事不开心独静，孤云无着兴俱长。佳人雪藕供微醉，童子分茶坐晚凉。如此好怀谁解写，诗成还让孟襄阳。
明-张率-《答周检校》@衡茅晚计卜溪南，水石幽奇得纵探。诗社往还青玉案，仙经借送紫泥函。渔村过雨行秋霁，龙洞开云坐晚岚。种橘垂成嗟已老，烦君多致洞庭柑。
明-张率-《钱塘怀古》@南渡诸陵玉柙灰，钱塘孤塔是幽台。石麟久向云根没，金雁何曾海上回。掘汉赤眉因世乱，宾周白马自天来。沛中王气非陵寝，徒使遗民过客哀。
明-张率-《兵后次衢州》@高壁深池表里宽，危楼飞阁水云寒。三年血战曾漂杵，两将身降惜盖棺。桑土尽如东郡赋，橘林犹带洞庭酸。群雄政似柯山弈，闲与樵夫缩手看。
明-张率-《乙巳元日》@四门击柝罢寒更，淮水淮山欲曙城。柏子添香延宿火，梅花吹角送春声。大星宾日光芒定，残雪兼霜物候明。故国亲朋俱献岁，异乡鱼鸟独关情。
明-张孟兼-《送郑叔车》@郑子离襁褓，所怙惟乃父。父昔仕燕京，半世去乡土。子家孝义门，十世居同聚。派衍白麟支，望出荥阳谱。庭常无间言，礼或习邹鲁。鸡鸣起盥栉，合食闻钟鼓。虽当丧乱后，遵训仍厥祖。我家故同邑，匪闻目亲睹。况子吾素知，才华足多取。豁落义气俱，咳唾珠玑吐。挥毫走蛟螭，作赋凌鹦鹉。昆弟既谓贤，亲邻亦称数。久欲寻父去，奈时方用武。消息十年无，道路满豺虎。近传燕蓟平，不觉喜而舞。闻父已南还，恨不身插羽。敛衣即登途，宵进江上橹。忘食并兼程，亦不避风雨。逾旬及南京，父病将愈。逆旅会面欢，胜渴饮酥乳。比邻走翁妪，环视立如堵。我时往相见，政值日卓午。挽之入客邸，共谈坐挥尘。问言念父情，情深话諲缕。如子之所经，跋涉甚辛苦。春泥膏土脉，停云黯天宇。朝行履濡露，暮宿定林莽。我惟纯孝者，往往见前古。名同金石坚，不与草木腐。事亲在娱乐，奚必养三釜。羡子为此行，于世岂无补。闻者大惊奇，见者辄夸诩。人生斯足荣，何用效题柱。是言良已解，口答头屡俯。陋予亦胡为，问学本狂瞽。三年事占毕，竟日拘训诂。环列纷叩难，类敌张劲弩。内顾实空乏，畏彼搜林斧。幸哉搢绅交，脱略哙等伍。或时卧养疴，连月不出户。今日子来别，省墓亟东下。为言奉父命，明发河之浒。此还暂当来，寤寐歌《陟岵》。闻之触乡思，嘅叹髀频拊。吾翁发垂白，不得躬干蛊。便欲从子归，致身学稼圃。敝庐南山中，风物诧韦杜。桃李自满蹊，去天才尺五。但见桑麻荣，丰年多黍稌。昨宵梦先垄，松楸长栩栩。强起诉此怀，唤仆买清酤。春风吹柳条，夜雨涨江浦。劝子尽一觞，聊以写心腑。
明-张孟兼-《漫兴》@梨花半开夜雨催，无奈李花如雪堆。门前美人不见来，东风杨柳吹千回。
明-张孟兼-《义门郑仲舒先生得请归浦江余於先生同里且亲》@郑公去年离北平，束书抱病来南京。城隅解后喜且惊，开颜握手言再生。自从南北屦构兵，日夜怅望乡关情。几回寄书雁南征，中心摇摇若悬旌。苦遭丧乱百病婴，客边囊橐一旦倾。此来四顾徒茕茕，岂料吾子与合并。我时闻之涕泗横，况公素有文章名。居官胜国职最清，经筵□擢转庠黉。及当玉署已宦成，又为奉常典粢盛。人生际此自足荣，但恨白发已数茎。怀哉屈子全忠贞，谊与日月同光晶。愿言夕飡秋菊英，佩明月珰纫茝蘅。悬河之论春雷轰，使旁睹者颜发蠙。索居半载留帝城，坐听夜雨哦寒檠。眼前倏忽时变更，春风一见衰草萌。公家孝义好弟兄，遣儿千里来远迎。乃今得请荷圣明，身若插羽乘风轻。过门云别明遂行，开船要趁蒸雨晴。夜久不寐视长庚，长庚欲落钟鼓鸣。庭树喔喔闻鸡声，蒯缑起舞冠绝缨。公归我愁丝乱萦，亦有梦寐怀先茔。如过吾父款柴荆，为言恨不同趋程，终当早晚乞归耕。
明-张孟兼-《北山草堂》@草堂卜筑近嶙峋，怪石苍苔迹未陈。涧瀑乱鸣前嶂雨，山花迟发半岩春。每逢过客留题壁，自有居僧为卜邻。松下茯苓今亦大，可能谋食乐终身？
明-张孟兼-《登聚宝山分韵得春字》@踪迹怜身拙，登临纵目频。江山如好客，花鸟故余春。落落行藏异，悠悠岁月新。数茎初白发，朝夕为思亲。
明-张孟兼-《春日游钟山以溪回松风长分韵得长字》@访古来钟阜，寻僧问草堂。千年猿鹤静，一径石林荒。泉落春水细，梅留腊雪香。乡心怜薄暮，矫首碧云长。
明-张孟兼-《豫让桥》@豫让桥边杨柳树，春至年年青一度。行人但见柳青青，不问当时豫让名。斯人已往竟千载，遗事不随尘世改。断碑零落野苔深，谁识孤臣不二心。豫让桥，路千里，桥下滔滔东逝水。君看世上二心人，遇此多应羞愧死。
明-张妙净-《和铁厓《西湖竹枝》@忆把明珠买妾时，妾起梳头郎画眉。郎今何处妾独在，怕见花间双蝶飞。
明-张民表-《陈古白》@文传江左秀，情见宋中书。隔面云千嶂，愁心发一梳。良图襄野牧，活计颍滨渔。倘欲枉相访，嵇康候吕车。
明-张民表-《汪明生》@燕市住西庵，重来续一谈。煎茶移竹火，煮饼渍鱼泔。日月颠毛记，风霜足茧谙。传闻东郡旱，何以慰如惔。
明-张民表-《松江》@竹护人家江绕城，稻苗麦穗夏初成。凉舟荡过朱栏曲，暖浪吹他绛縠轻。积树细开山滤色，浓云骤破水交明。长流见底清人胆，阔处风多快意行。
明-张民表-《同献孺过损仲宝觥斋得觥字》@二毛森向镜中明，犹逐逢场作戏行。已乞彼姝欣镊白，更烦吾友为篘清。灯烧菡萏膏烟结，瓶沸笙簧水火争。颓玉讵须邛竹杖，倾银不及定瓷觥。
明-张名由-《夏日田家四首》@风过林花落，雨余溪水浑。飞云停不去，低回恋幽轩。夕阳下平楚，远树见渔村。奄忽夏已徂，忧怀纡且烦。四体弗能勤，兴言愧鹿门。吁嗟刘景升，车骑枉山樊。¤
明-张名由-《夏日田家四首》@独酌冷风前，遂至于忘己。而况人与世，枯槐聚玄蚁。昔梦婴尘纷，宰割鬯吾旨。金枝缀翠旗，鱼服交象弭。驳马偏朱蹄，缦车齐一轨。既觉更何有，太息绎所履。真幻定难分，色空谅在此。四相不能灭，卮酒良可喜。吾将逃曲蘖，众妄亦云已。¤
明-张名由-《夏日田家四首》@蓐食茅茨下，鸣鸡尚萧萧。褰衣涉远道，负耒正逍遥。种豆不成顷，阴曀不终朝。飘忽风雨至，归农趣危桥。其雨复其雨，豆稀草葽葽。丛林戴胜降，女桑多长条。¤
明-张名由-《夏日田家四首》@每恨独不遇，一无以自见。终身谈仁义，垂老常贫贱。翩翩思吾党，才美何绚练。既蒙国士知，鞅掌隔异县。落月在屋梁，暮云缅吴甸。慊慊不能忘，令人心目睊。乃觉离怀殷，反悟遇否穷。羡庐坐叹息，素丝彯短弁。
明-张名由-《秋兴》@为渔江上去，便与云水亲。瑶空远迢递，绿波渺无尘。辽绝人间世，安知世间人。扣舷驯白鸥，收纶采青蘋。钩直溪茅晚，琴鸣坛杏春。扁舟足傲睨，聊复有此身。
明-张名由-《行至徐方行》@扁舟溯修阻，行行至徐方。岸昃衡山转，城孤背水藏。河广日滔滔，谁云一苇航。怫郁鱼龙怒，沮洳鹿豕场。泠风迢递宇，落日参差樯。杏坛既寥寥，石室亦茫茫。汉唐事干戈，雄长恃金汤。挽输饷燕云，控驭带淮扬。险巇惟一线，络绎周八荒。危亭尚崔巍，双鹤无翱翔。此意不可得，吾词慨以慷。
明-张名由-《空堂》@秋虫响空堂，纤月下幽渚。鸟惊风外林，花落庭中树。羁栖兴远怀，城阿隔秋雨。耿耿良不寐，脉脉以无语。
明-张名由-《秋晚》@迢迢幽溪上，寂寂野人居。泠泠风入树，鸡鸣墟。白日三杯酒，清秋一草庐。闲花阶下笑，谓我意何如。
-张宁-《襄阳乐》@襄阳女儿夜行游，牵衣把袂大堤头。歌声未歇笑声起，唱处无情闻处愁。珠榼玉佩摇春绿，北渚南湖相间属。至今荆楚宦游人，犹唱襄阳《大堤曲》。
-张宁-《士女图》@吴城士女越样妆，笼冠盘髻销金裳。东风淡荡桃李月，看花不语情何长。女伴相将牵稚子，庭院无人花正芳。阳春宛宛白日暮，空抱花枝归洞房。
-张宁-《题姚公绶山水》@幽意写不尽，万山深更深。白云无出处，绿树漫成林。啼鸟醒人梦，流泉净客心。何当随钓艇，看弈草堂阴。
-张宁-《重游金粟寺有作》@溪深通小艇，山峻露层台。林叶经霜尽，河冰近午开。闲云僧出定，旧雨客重来。扰扰浮生路，经过知几回。
-张宁-《感事（二首）》@羽书昨夜报居庸，百万雄师下九重。天子垂衣临大漠，群臣端笏扈元戎。禁中已乏回天谏，阃外谁成辟地功。千古澶渊扶日毂，令人长忆寇莱公。¤
-张宁-《感事（二首）》@宝马朱轮接上游，时危谁解奉天忧。鼎湖龙去英雄尽，剑阁云深日月愁。玉辇已随胡地草，青山依旧汉宫秋。元勋野死潼关破，误国何人更首丘？
-张宁-《送史明古过访还吴江》@一灯新火映邻扉，话尽残更未解衣。元亮老嗟芜业改，无功生怯醉乡非。天孤远雁和云断，风急春潮带雨飞。暂尔相逢便相别，只应清梦送君归。
-张宁-《题伍公炬桂林别意册后》@五岭行云七泽风，东将入海泛鸿濛。生还却笑征南老，往事空惊塞上翁。万里归心孤碛雁，廿年春梦五更钟。曲江院里看花伴，物色于今尽不同。
-张宁-《莫愁乐》@金雀玉搔头，生来唤莫愁。自从欢去后，不出石城游。
明-张琦-《黄昏步溪上见烟月可爱》@明月在天烟在溪，烟中看月无光辉。沙禽熟眠潮未响，野火历乱船初归。天边杨柳谁家树，烟月相含不知数。此时幽景记不真，莫是江南梦归路。
明-张琦-《春词》@乳莺啼急柳枝低，江雨晴来草叶齐。九十日春无酒伴，落花如梦到棠梨。
明-张倩倩-《咏风》@萧萧竹径鸣，卷幔如有情。木落寒山里，千林共一声。
明-张倩倩-《忆宛君》@故人别后杳沉沉，独上高楼水国阴。鸿雁不传书底恨，天山流落到如今。
明-张倩倩-《过行春桥》@行春桥上月如钩，行春桥下月欲流。月光到处还相似，应照银屏梦里愁。
明-张倩倩-《春日》@春衫带绾缕金绡，昼永空闲碧玉箫。情到寄将何处好，曲栏杆外折红蕉。
明-张倩倩-《蝶恋花词（丙寅寒夜，与宛君谈君庸流落，相》@漠漠轻阴笼竹院，细雨无情，泪湿霜花面。试问寸肠何样断？残红碎绿西风片。千遍相思才夜半，又听楼前叫过伤心雁。不恨天涯人去远，三生缘薄吹箫伴。
明-张如兰-《淮阴祠二首》@剑锷模糊洗血痕，颓垣如见旧精魂。谁知廖廓无双士，犹自徘徊一饭恩。咳唾河山归赤帝，解推衣食误王孙。吁嗟此意空千古，淮水凄凉白日昏。¤
明-张如兰-《淮阴祠二首》@天心草草用英雄，把钓应难比梦熊。宰肉有谋偏蹑足，分羹可忍况藏弓。谋臣无计留高鸟，猛士空劳咏《大风》。蒯彻徉狂栾布少，何人哭向未央宫。
明-张如兰-《过管夷吾三归台》@微管勋名贲草莱，齐原东望起高台。当时直向前车死，此地应须左衽来。九合既能扶日毂，三归何碍倚云堆。有人衰草长堤下，几度西风感叹回。
明-张如兰-《吴门夜泊》@夜暗归云绕柁牙，江涵星影雁团沙。行人怅望苏台柳，曾与吴王扫落花。
明-张如兰-《步虚词天妃宫作》@春入仙宫放碧桃，月华一点映初潮。夜中斗柄方移转，云外仙童弄玉箫。
明-张绅-《题画（二首）》@高树漏疏雨，滴沥下银塘。美人卷帘坐，银鸭自添香。风吹绿荷叶，正见宿鸳鸯。¤
明-张绅-《题画（二首）》@闲门绿树老，华池芳草生。偶随蝴蝶起，独自下阶行。何处垂杨院，春风骄马鸣。
明-张绅-《湖中玩月》@银波千顷照神州，此夕人间别是秋。地与楼台相上下，天随星斗共沉浮。一尘不向空中住，万象都于物外求。醉吸清华游碧落，更于何处觅瀛洲？
明-张绅-《送勤上人归灵鹫山》@灵鹫禅房我所思，可堪春晚送勤师。乱山啼鸟烟霞里，一路落花风雨时。定有猿看窗外果，应知苔护壁间诗。门前有径通三竺，欲向中天采石芝。
明-张绅-《题江岫图》@乌衣巷里东风老，蝴蝶飞来满芳草。美人春梦隔天涯，十二巫山眉不扫。巫山巫峡江水新，烟波渺渺江南春。鸳鸯不识横塘路，鹦鹉窗间呼向人。青绫谁共官曹宿，雪楮云毫吮晴绿。太常春瓮碧霞沉，六曲屏风对银烛。
明-张绅-《游冶城山》@瑶草秋深石磴长，半空岚气湿衣裳。江山佳处一亭古，风雨来时四座凉。阴洞水腥龙蜕骨，仙岩云暖麝生香。道人好护新松树，长见清阴覆御床。
明-张绅-《送人赴安庆幕僚》@舒州城在大江边，我昔过之曾系船。年丰米谷上街贱，日落鱼虾入市鲜。山起正当官署北，潮来直到驿楼前。知君此去红莲幕，民讼无多但昼眠。
明-张绅-《高陵篇（并序）》@道旁鬼镞飞神丛，狂客贼我人中龙。有儿十七心胆雄，意气奄有江之东。脐然未熄炎精委，四海英雄为时起。十年血战不成功，破面安能作天子。盘盘门外野水滨，可怜高冢埋麒麟。髑髅饮恨尚不朽，死骨肯作曹瞒臣。墓旁春草年年碧，黄金握臂人耕出。姓名幸尔人不知，却怪中平一方石。君不见吴王帐下越王舞，汉王成功楚王虏。英雄千载欲何为，尽作北邙山下土。又不见秦王治葬骊山宫，玉凫金雁俱成空。武皇求仙东海上，茂陵石马嘶秋风。与君下马高陵路，落日高城忽如堵。阖闾坏冢在城边，何须重叹孙王墓。
明-张绅-《日出行》@东方曈曈日初出，田家少妇当窗织。屋顶树稀窗有光，小姑催起不暇妆。长梭轧轧秋丝密，一日上机催一匹。丁宁小郎慎勿啼，织成令汝穿完衣。
明-张绅-《捕雀词》@原头霜深秋草薄，荒村小儿捕黄雀。高张弓矢低罗网，日暮竞比谁得多。野田吹火拾枯树，一半煨烧杂山芋。北风吹草毛血腥，各自骑牛唱歌去。我身不惜充尔饥，空城黄口待汝归。
明-张绅-《题王提举界画宫殿图》@吴蚕择茧银丝光，轻毫界墨秋痕香。宫中千门复万户，知是阿房是未央。楼头美人朝未起，十二珠帘隔秋水。香销玳瑁舞筵间，梦断芙蓉鸳帐底。八窗玲珑金锁开，君王已在迎仙台。霓旌凤辇云间合，翠管银笙天上来。君不见咸阳一火三月红，野花啼鸟争春风。当时亡国知何处，尽在如今图画中。
明-张绅-《送友赋得玉钩斜（在扬州。炀帝葬宫人处）》@右屯将军猛如虎，十二离宫罢歌舞。宫中佳丽三千人，半作玉钩斜上土。秋风萧萧秋雨寒，翠襦零落金钿残。岂知后来好事者，重构华亭宿草间。亭前往来车马集，鱼龙烂熳无人识。闲街屈律玉环分，香径萦纡宝钗出。游人歌舞暮不归，青山落日争光辉。香魂夜夜无归处，化作鸳鸯陌上飞。只今往事皆沉没，空见原头土花碧。耕夫拾得凤凰钗，恐是萧娘在时物。野棠花开春日西，胡蝶双飞莺乱啼。道傍芳草年年合，长与行人送马蹄。
明-张慎言-《秋仲晦前菌阁》@终年无客到，辜负此林丘。所以扶筇者，常为竟日游。云将心共远，天与水争秋。正尔沉吟处，斜阳不可留。
明-张慎言-《晚登东山》@恐负凄清水木闲，顷来无日不登山。都将慷慨悲歌意，分付孤鸿细雨间。勘物静归根自寂，抚躬衰与世何关。绮霞红树纷如织，雅翼相衔是倦还。
明-张慎言-《初晴》@岂不念摇落，中怀无所名。愁非缘滞雨，喜却为新晴。夕照佳难久，秋高响易生。少年当此日，襟抱积空盈。
明-张慎言-《白门重晤林茂之》@三十年来怀所思，皤然再见喜还悲。应门投刺惊相讯，倾盖前途知是谁。尔我慨仍谈契阔，友朋嗟岂泣生离。中间历落崎岖话，少待挑灯夜雨时。
明-张师贤-《次郭羲仲韵柬玉山人》@故人一隔红云岛，相见银屏七夕前。花近小山当鹤广，溪深嘉树覆书船。参差清吹流银汉，餮殄文彝散玉烟。更拟此君亭子上，醉欹纱帽会群贤。
明-张诗-《游嵩华值岳子还吴中赋赠》@欢悰眷春陶，凄怆感秋别。日予嵩华游，子亦返吴越。江海壮烟帆，山川险辕辙。虽殊水陆途，共抱辛勤辙。风涛各一方，云壑每同月。龙骛迥莫攀，凤举渺难掣。高情逸松乔，孤怀挺倪缺。远游信昭旷，独往惭薄劣。历览穷幽奇，岖嵚足怡悦。暌携何日并，努力崇令节。
明-张诗-《偶题》@我是襄王作赋臣，曾攀兰茝楚江滨。多愁多病春如酒，为雨为云恼杀人。
明-张诗-《崔西峨山中别起楼台寄赠》@山人习静谢氛埃，甲第遥从天上开。流水自然成涧壑，闲云终日护楼台。珠帘度鹤窥金篆，璧月穿花送玉杯。鞭石不劳蓬岛去，吹箫时引风凰来。
明-张诗-《候玉樵子》@注酒攀花长候君，城边芳草已斜曛。登楼数向西林望，只见青山拥白云。
明-张诗-《过抑斋先生》@偶过维摩宅，悠然南郭陲。闭门芳草合，入室白云移。尘俗了不染，道心闲自怡。焚香素馔罢，斜日下花枝。
明-张时彻-《采葛篇》@种葛南山下，春风吹葛长。二月吹葛绿，八月吹葛黄。腰镰逝采掇，织作君衣裳。经以长相忆，纬以思不忘。出入君箧笥，长得近辉光。层冰布河水，中野皓凝霜。吴罗五文采，蜀锦双鸳鸯。君恩当断绝，叹息摧中肠。中肠日以摧，葛叶日以衰。愿留枯根株，化作萱草枝。
明-张时彻-《有所思》@清镜久不御，朱铅那复施。忍看云并雁，愁见月穿帷。华灯冷红艳，庭草委芳蕤。不及梁间燕，双双啄紫泥。
明-张时彻-《陇头流水歌三叠》@陇水下陇头，东西南北流。浮萍逐陇水，一去不复收。
明-张时彻-《陇头流水歌三叠》@陇坂回九折，七日乃得越。如何下陇水，瞬息成诀绝。
明-张时彻-《陇头流水歌三叠》@残月宝刀白，微霜陇树黄。笛中闻折柳，那得不思乡。
明-张时彻-《长安道》@曙动开长乐，莺鸣绕建章。龙媒驰道出，凤吹彩旌扬。绣陌生朱雾，铜沟映绿杨。渭桥春水涨，日日泛鸳鸯。
明-张时彻-《昭君怨》@虏帐风沙粉黛摧，空将青冢瘗娥眉。人生不用如花貌，只把黄金买画师。
明-张时彻-《侠客行》@登君堂，把君肘。生从卫霍游，复与金张友。主仇尚不报，肝胆向谁剖？脱下纮骦裘，换得新丰酒。千钱作使邯郸倡，北斗阑干挂朱牖。平明走马长安市，翻身戏折章台柳。
明-张时彻-《子夜四时歌八首》@春歌朝朝听鹊报，日日掩重闱。莫踏门前草，留踪待郎归。¤
明-张时彻-《子夜四时歌八首》@乍来结女伴，江头去浣纱。问讯郎消息，夜来灯烛花。夏歌女郎宛转歌，轻舟棹碧波。打动明珠碎，团团落青荷。¤
明-张时彻-《子夜四时歌八首》@日出望车尘，徘徊至日曛。拾得红蒨草，染就石榴裙。秋歌凄凄复凄凄，月出光尚微。郎衣犹未绽，何得理侬衣。¤
明-张时彻-《子夜四时歌八首》@恻恻复恻恻，桑黄秋露白。持糜不能飡，持麻不能织。冬歌夜来风似箭，晨起雪盈床。侯门教歌舞，剪彩斗红妆。¤
明-张时彻-《子夜四时歌八首》@河水结层冰，疾风吹旷野。嗟尔衣裳单，独宿在车下。
明-张时彻-《宛转歌》@明星粲，露华泫。宛转歌，歌宛转。月白乌夜啼，弦长曲何短。绿水芙蓉夜夜开，芭蕉叶落心常卷。
明-张时彻-《幽涧泉》@幽涧泉，飞珠玉。道傍白花细如粟，绳枢小户架山麓。翁析薪，妇煮粥。小儿敲冰断青竹，风吹草屋寒肃肃。
明-张时彻-《浔阳歌五首》@九江江水九流盘，彩躭朱旗霄汉间。七十二峰今夜月，龙门相对骆驼山。
明-张时彻-《浔阳歌五首》@龙虎开天取上游，旌旄东下定神州。樯帆直照鼋鼍窟，日月双悬锦绣楼。
明-张时彻-《浔阳歌五首》@锦云堆树浪花长，桃李飞来片片香。打鼓鸣桡何处客，怪来惊散两鸳鸯。
明-张时彻-《浔阳歌五首》@泽北喧喧商贾庐，泽南隐隐蛟龙居。蓬头赤脚沙中子，荡桨拏钩学捕鱼。
明-张时彻-《浔阳歌五首》@渔郎渡头灯火明，浔阳市上酒旗横。沙白水清烟水冷，琵琶犹作断肠声。
明-张时彻-《古别离》@春思已无那，如何又早秋。偏将一片叶，飞作万重愁。凤枕兰香细，瑶阶霜杵柔。暗挥双泪眼，一望大刀头。
明-张时彻-《行路难三首》@君不见太行山，撑天拄日高郁盘。君不见黄河水，翻云倒雾千万里。渡河苦无梁，上山苦无羽。飒沓蓬蒿常伛偻，我往诉帝帝我拒。虎豹当关攫人肉，雄鸠佻巧不为理。时运苟未逢，材艺弃如土。苏秦空上咸阳书，韩信犹蒙里儿裤。¤
明-张时彻-《行路难三首》@君不见连城璧碎不复完，平地水覆难再收。昔日弹冠取卿相，片言不合兴戈矛。雷开被宠比干死，窦婴失势灌夫囚。道旁荆棘汝自力，进退惟谷心烦忧。绰约春华岂久妍，青青松柏委山丘。君如念东门之黄犬，何如彼西域之青牛。¤
明-张时彻-《行路难三首》@御君文茵畅毂之宝车，升君旋题刻桷之华堂。饮君蒲萄琥珀之美酒，服以华袿绣结之衣裳。妾颜不如花与玉，妾心自比双鸳鸯。朝奉君前，夕侍君旁。承君之欢，不出洞房。岂知贵貌不贵心，转眼秋风霜霰侵。明月长虚文锦帐，清宵不断白头吟。行路难，心烦冤。自家结发尚如此，路上之人何足言。
明-张时彻-《梁父吟》@朝上泰山，郁何盘盘。崩崖薛嵥，石齿阑班。暮上泰山，白日西匿。前有榛莽，后有鬼蜮。泰山巍巍，鲁邦所宗。智矣齐相，七国之雄。虞罗藏机，蜂虿致螫。口舌之微，惨惨戈戟。
明-张时彻-《结客少年场行》@少年纵饮博，落魄废生涯。阴谋师鬼谷，勇气薄荆轲。象齿饰雕弧，黄金装莫邪。较猎平陵下，一发中五筿。横行都市中，杀人如刈麻。官司急追捕，埋名鲁朱家。亲交易名姓，剧孟相经过。投我千金赠，白刃重摩挲。驱胡出上谷，转战入交河。就食大宛城，饮马条支波。钱刀买首级，摴蒲百万多。生当甘鼎镬，死即弃山阿。
明-张时彻-《空城雀》@空城索索，鼠穴狐栖。白骨不葬，悲风凄凄。嗟尔黄雀，何不去此逃？朝鸣啾啾，夕呼嗷嗷，慊慊长苦饥，尔生一何劳。雀闻心中苦，口噤不能语。大泽饶风波，其上鸱鸢多。东人挟弹，西家张罗，各自怀机智，爱惜田中禾。覆车之粟人尚收，官仓之储宁汝由？何如霝蹋空城里，草根木实无人主。经年不见有行踪，蓬蒿跳踉谁禁汝。蚩蚩尔黄口，慎莫生咨嗟。待得毛羽成，努力自为家。
明-张时彻-《陌上柳》@陌上柳，陌上柳，春风披拂长短条，不知攀折谁人手。为问去年折柳人，今年柳发归来否？雉朝飞，车辚辚，柳花飞飞愁杀人。
明-张时彻-《留郎曲》@三月以来无一晴，郎今欲行犹未行。日日鸟啼行不得，郎心不定妾心惊。芳花尽被淫雨妒，出门只尺迷毒雾。风吹白浪立如山，劝郎莫问江头渡。哀猿叫月不可闻，妖蜮衔沙讵知数。深林魑魅巧弄人，百尺长蛇断行路。黄金之印大如斗，数奇不得悬君肘。有时错误犯刑书，咄嗟那复保身首。此时游魂何处归，此时空房难独守。不如炊黍且蒸藜，相对绳枢与瓮牖。
明-张时彻-《北征杂咏三首》@客寝不能寐，旧虑杂新思。申旦鸡初鸣，呼童理裳衣。初日照疏牖，仓皇临路歧。风尘塞四野，车马若云驰。去者未云息，来者复如斯。鼎鼎百年内，形神空尔疲。顾彼蓬蒿士，旦暮偃荆扉。蒸藜以为食，编麻以为衣。不知有朝市，岂复辨雄雌。芳饵非所羡，网罗安得施。¤
明-张时彻-《北征杂咏三首》@牦牛不为麟，西施不负薪。贵贱各有尚，知者察其真。周公下白屋，天下乃归仁。田窦相倾夺，玉石俱见焚。大雅秉明哲，富贵成浮云。昨日趋跄地，今为灰与尘。济济鸿都士，何者结交亲。我欲竟此曲，此曲难具陈。¤
明-张时彻-《北征杂咏三首》@东涧结层冰，西涧涵清冷。北枝方委叶，南枝已含荣。本是一气物，炎凉不同形。何况云间翼，翻飞岂能并。朝客孟尝门，日夕投信陵。得意胶漆欢，失意寻戈兵。仇多终自贼，岂独丧其朋。不念王贡交，千载扬芳名。
明-张时彻-《武陵庄杂咏二首》@秉愿物外游，结欣在何许？觅路辨青山，沿洄遵枉渚。丹丘忽戾止，烟霞密如堵。中有千年松，滴翠纷成雨。丛篁茁新玉，樛木罗珍羽。眺听不胜奇，日夕憺容与。¤
明-张时彻-《武陵庄杂咏二首》@河水何弥弥，白石何齿齿。诛茅以为宫，闲旷绝闾里。鸡犬不复闻，渔樵时至止。碧絺插云端，银河投涧底。苔生阶布绣，花发户施绮。况有虫鸟鸣，仿佛谐宫徵。
明-张时彻-《积雨简嘉则》@阴风吹宿雨，阴雾幂庭墀。怯寒花委砌，避湿鸟分枝。天暝非因夜，泥深不辨蹊。亲宾断来往，孤负黄流卮。兀坐悄无聊，一赋愁霖诗。诗成再三叹，四顾将寄谁。为语云栖者，启户当知之。
明-张时彻-《秋怀诗四首》@虎兕狎旷野，鳟鲂怀广池。如何游客子，飘荡无返期。朝发扶桑阿，夕息望崦嵫。山谷屡徂迁，寒暑互推移。艰难经百务，鬒发变成丝。腰带不盈束，中心惄如饥。¤
明-张时彻-《秋怀诗四首》@朝登太行坂，雪满太行山。改辙渡黄河，天寒冰塞川。处世多网罗，忧患坐相牵。哲士鄙龚胜，佞臣趣董贤。如何卑执戟，投阁空自捐。¤
明-张时彻-《秋怀诗四首》@木落尚可荣，水涸尚可盈。如何蓬嵩士，抱艺竟无成。神龙制蝼蚁，斥璟嗤鹍鹏。小大各有遇，得失安可凭。达将连驷骋，穷即蓬累行。¤
明-张时彻-《秋怀诗四首》@蝜蝂不畏重，蜗牛好高升。涎尽不返宅，力疲竟颠倾。华亭悲鹤唳，上蔡思苍鹰。光宠难久恃，机阱互相仍。宁甘首阳饿，无作五鼎烹。
明-张时彻-《君房下第归至》@在在有芳草，处处有青山。君去与之去，君还与之还。燕台空骏骨，汉宫摈朱颜。自古有如此，沉冥且闭关。
明-张时彻-《郊居八首》@朝出野田游，暮向林皋宿。策杖入蓬门，溪云犹在足。?霞鸟背翔，皓月江心浴。樵钓共为徒，庶几郑子谷。¤
明-张时彻-《郊居八首》@幽居屏烦喧，触目恣遐眺。烟霞茁屡奇，峰峦互腾踔。宿乌竞阳枝，寒泉迸阴窍。欣兹十亩宫，托迹亦窈窕。¤
明-张时彻-《郊居八首》@村居何所有，历历多修竹。明星阁树头，白云饱溪腹。钓月引鳟鲂，樵霞卧山麓。枯槁故所耽，饮啄亦自足。¤
明-张时彻-《郊居八首》@篱菊欲辞荣，林枫亦陨赤。清尊湛芳醑，园果繁以硕。邻里相劝酬，酣歌击白石。俯视池中鱼，仰睇云间翼。¤
明-张时彻-《郊居八首》@寄遁匪云远，清溪即故栖。崇楼邀月近，列岫泄云齐。鸟至自相悦，人来乍欲迷。言访蓬瀛路，丹丘倘可梯。¤
明-张时彻-《郊居八首》@有鼓不自鼓，有琴不自弹。端居习清燕，阒寂寡所欢。寒泉盘户碧，坠叶满庭丹。采采芙蓉花，云露何溥溥。¤
明-张时彻-《郊居八首》@种禾已堪炊，种蔬已堪摘。梧竹俨成行，展矣幽人宅。鸟篆文苔阶，云衣罥兰泽。翘首望长空，青山净如拭。¤
明-张时彻-《郊居八首》@伏枕不成寐，侧听司晨嗥。严霜切重衾，疾风梳败蕉。寒燠固有常，龙蛇由所遭。集菀本非羡，白首甘蓬蒿。
明-张时彻-《新城谣》@城乌哑哑夜未旦，城上击鼓角声乱。南来使客未遣行，北来夫马急须办。里长抱刍肩负谷，无钱顾马将儿鬻。吏胥逃避屋啄乌，苦遭官府相刺促。君不见朱甍连云列画戟，尽是将军内官宅。里中户口半流移，沙田草没无人犁。县官县官奈尔何，乞休不得泪滂沱。
明-张时彻-《江上行》@东风乍雨还乍晴，十里百里闻流莺。春波渺渺净素练，春山簇簇行画屏。江上花飞已如霰，泽中蒲柳何青青。五陵侠客金騕褭，潇湘美人琼玉筝。珊瑚宝玦照碧草，飞丝急管喧层城。绣服凌云翡翠动，香轮压雾鸳鸯惊。日中斗鸡驰道塞，日暮捶鼓纷吹笙。金陵美人鹦鹉杯，桂棹兰舟不计倾。相看莫放赤日落，白石清沙无限情。凤凰台上鸟初下，白鹭洲前笛一鸣。归途况值明月光，回首犹闻《白苎》声。
明-张时彻-《还山行赠林屋山人》@秋风多，秋水波，行人击汰归山阿。朝辞凤凰台，夕宿蒲苇中。月照江流白，霜催山叶红。征途已萧瑟，鸿雁互西东。行看洞庭树，远在烟生处。结庐枕山石，时时戴云雾。未种鹿门田，岁月奄已暮。山中九月甘菊黄，山家美酒郁金香。苍松荫地百尺长，好呼仙客行羽觞。速弦柱促，玄鹤为我舞，长歌紫芝曲。拂袖还沾陇上霞，著书应长门前竹。竹叶何青青，霞光何盈盈。辟谷饵金石，凌虚蹑太清。灵岩瀑布日夜悬，下有野雉雊远田。林间仿佛白玉童，双吹铁笛上青天。林屋之山清且虚，为问瑶草今何如？湖上若逢双鲤鱼，烦君惠我尺素书。
明-张时彻-《陈都阃宅看烟火》@正月初旬长昼昏，北风吹沙江吐云。千门弱柳青袅袅，官院红梅开正芬。雨霁张灯春不迟，将军烟火夜偏奇。层层岛屿神仙见，灿灿云霄星斗垂。宝塔崚嶒跨紫峰，青天削出金芙蓉。芳兰映日琼瑶碧，菡萏凌波玛瑙红。蜡炬光中战马鸣，奔如飞电突如鲸。戈矛寒带阴山雪，旗甲晴挥瀚海星。野鸽双飞乍欲没，衔枝喜鹊喳喳发。芍药蒲萄悬翠屏，珊瑚宝贝流明月。空中捧出百丝灯，神女新妆五彩明。真人斩蛟动长剑，狂客吹箫过洞庭。翩翩舞蝶戏穿花，海上楼台散赤霞。须臾锦绣被满地，明珠斗大纷如麻。城中小儿齐拍手，声声道好如雷吼。击鼓弹筝时转喧，河汉低回挂朱牖。夜深宾客各言归，主人长跪强牵衣。朱苞细拆漳南橘，白碗新盛北地梨。联床接席出丰膳，美酒平斟玉屈卮。清宵良会岂再得，今我不醉将何为。
明-张时彻-《宿南渡》@路出青山峡，云移碧水艖。新蒲没洲渚，斜日照村家。林暝鸟翻树，潮来月满沙。缘知丘壑内，偏自有烟霞。
明-张时彻-《春日舟行四首》@出郭便如意，春光尽眼中。云衣浮石淡，树杪着霞红。野渡新添水，村禽各占丛。桃源在何许，宛转未能穷。¤
明-张时彻-《春日舟行四首》@为爱春流好，初晴即放船。林皋青带雨，江路澹生烟。渔唱因风乱，莺花斗日妍。瀛洲应不远，凝望转堪怜。¤
明-张时彻-《春日舟行四首》@空闻玄圃胜，何似碧溪行。积雪千峰白，斜阳一镜平。舻移频挂藻，岸转只闻莺。信是沧浪好，中流试濯缨。¤
明-张时彻-《春日舟行四首》@青云将画舫，步步可怜春。野草风吹绿，山峰雨洗新。花枝初缀蝶，燕语故招人。村叟亦何意，逍遥傍水滨。
明-张时彻-《晓起》@晨星开曙色，风铎响檐端。白发绨袍敝，青山病骨寒。畦蔬鸡啄乱，园果鸟衔残。竹里收遗箨，新裁处士冠。
明-张时彻-《春日舟行次韵》@春郊芳草色，步步引仙舟。未试登山兴，先为载酒游。轻云笼过鸟，斜日趁归牛。最喜初晴霁，群峰翠欲流。
明-张时彻-《渡黄河》@黄河回九曲，适郢乍经过。积雨初添涨，无风亦自波。人行沙岸小，树近夕阳多。为爱沧浪曲，因之鼓枻歌。
明-张时彻-《月夜燕客朱氏园亭》@窈窕将军宅，招邀长者车。彩霞秋竹乱，零露夕花舒。水抱庭除碧，屏开石镜虚。尊前好明月，相对意何如。
明-张时彻-《广陵晓发》@征夫逐草露，夜夜月中眠。雾拥玄猿啸，风吹白雁旋。有江能绘树，无路不生烟。旭日秋光淡，芙蓉亦可怜。
明-张时彻-《竹墟宅宴集口占》@谁下陈蕃榻，青山有逸民。来从芳草引，坐与碧山邻。中酒无虚日，寻花及好春。相看莫相笑，同是竹林人。
明-张时彻-《新秋咏怀》@芳杜秋草冷，兰舟剡水迟。美人在何许，远道本难期。皓月临琼树，青楼出凤吹。曲中有深怨，不奈妒娥眉。
明-张时彻-《隐居》@岛屿春常在，桃源路不迷。山禽冲雾落，野鹿抱霞栖。蔓引青松弱，崖悬碧草齐。逍遥堪避世，从此觅丹梯。
明-张时彻-《秋日次南禺韵》@绿树千章合，玄蝉日夜闻。林疏不碍月，水静漫书云。野艇从鸥引，渔矶与伴分。还因耕艺隙，一诵太玄文。
明-张时彻-《次南禺兄新月有怀》@衡门缘径启，花榭倚云成。照水月初出，近人虫自鸣。疏钟风外落，碧汉树头平。无限伤秋意，同谁次第评。
明-张时彻-《除夕次高屋山》@天涯愁病总难除，况复残年忆故庐。到处风尘还极目，由来泉石可安居。三巴未布平戎檄，四海空闻献瑞书。坐对寒灯不成寐，呼童数问夜何如。
明-张时彻-《田家乐四首》@茅舍东方日出，邻家何处朝舂。黄骊唤起春睡，犹在芳洲梦中。
明-张时彻-《田家乐四首》@海近长飞雾雨，山深自起朝霞。绕屋短长松树，延篱红白槿花。
明-张时彻-《田家乐四首》@篱外人行犬吠，树头日出乌惊。壁上高悬耕耒，织麻自补鱼罾。
明-张时彻-《田家乐四首》@碧草自绕阶前，青山正当屋角。惊开水鸟还来，扫却林花更落。
明-张泰-《伤春曲》@东风吹春染柳条，晴花卷雪烘不消。陌头小辇轻遥遥，绿波无情漫蓝桥。小雨生寒暖犹薄，尽日无眠倚朱阁。昨夜梨云入梦香，腰肢舞困秋千索。
明-张泰-《春寒曲》@秋千索上颠风生，侬家小院寒轻轻。柳眼低徊晓凝碧，花颜欲破春无情。半卷朱帘罗袖薄，芳尘妒绣窗间落。安得巫山十二屏，飞入瑶台护香幕。
明-张泰-《河仙谣》@银河迢迢界秋昊，碧沙两岸生瑶草。冰轮半浸练影寒，兔杵声干桂花老。锦鸡宫对乌鹊桥，鸾车辗云天女娇。河西郎君双髻小，牵牛耕烟种兰苕。¤
明-张泰-《河仙谣》@翠帔仙裙笑相遇，星罗斗帐秾香护。嬴女吹箫庆合欢，羿姬独宿啼清露。天上恩情惟此夕，求巧女儿那刺促。踆乌不管经年思，须臾入上扶桑枝。
明-张泰-《初寒曲》@金钱弄霜寒浅浅，小阁云帘朝不卷。飘风赴闺罗袂单，翠袄出箱香冉冉。薰炉试手龙媒温，半床衾被愁黄昏。芙蓉落瓣荷干秃，幽凫还傍南塘宿。
明-张泰-《雨沙》@老鲲呼乾北溟水，烛龙衔火烧余滓。一片狂沙乘断飙，飞度江南数千里。谁言天上无行人，空中乱落车马尘。青皇严令禁不得，掩却人间明媚春。羲和想迷西崦路，午景徘徊愁作暮。鼎湖神后拟重来，鬼蚩妒口吹黄雾。阴气野霾韬百灵，烟埃眯眼花冥冥。海天月浪洗一夜，明朝水绿山还青。
明-张泰-《采莲曲》@翡翠楼临鸂鶒水，朱帘卷晓香风起。靓妆摇荡湖色澄，一样芙蕖镜光里。蒲深柳暗人迹稀，麦歌声里双凫飞。攀红采绿日易晚，夕灯愁对文君机。金羁白马谁家醉，桂楫迎秋减芳意。荷叶经霜缺旧圆，藕肠欲断丝还系。
明-张泰-《元旦》@天上寒星敛曙钟，海隅佳气溢晴空。东华涌出瞳眬日，南极吹来长养风。丹凤历端观夏正，瑶华枝上见春工。体元天子调元相，管领民归玉烛中。
明-张泰-《和武季丈早春游宴》@日满寒塘冰渐开，细泉声里觉春来。物华天与新双眼，酒量吾应长一杯。野色放青回冻草，暗香凝雪上晴梅。病躯方藉风光慰，敢问朝簪染素埃。
明-张泰-《游仙词（十七首）》@扶桑帝子快弯弓，百发金丸赤水东。惊起北溟双巨翮，等闲飞到九光宫。
明-张泰-《游仙词（十七首）》@十二琼楼丽紫清，银河隔座泻秋声。翠鸾扶起瑶台月，人在仙家第五城。
明-张泰-《游仙词（十七首）》@海风吹绉蔚蓝天，山涌芙蓉月涌莲。对对凌波尘袜小，相逢多是水中仙。
明-张泰-《游仙词（十七首）》@蓬莱水浅不容舠，欲借瑶池养六鳌。王母裁书报龙伯，仙源只好灌蟠桃。
明-张泰-《游仙词（十七首）》@龙女携筐到日南，扶桑摘叶饲冰蚕。缫丝倩得鲛人手，为织红绡制舞衫。
明-张泰-《游仙词（十七首）》@仙人天上好楼居，门外离离种白榆。一曲洞箫吹向月，夜深惊起海中乌。
明-张泰-《游仙词（十七首）》@鱼轩碾破水中天，雾鬓风鬟从列仙。鼍鼓冬冬敲向月，洞庭君女嫁泾川。
明-张泰-《游仙词（十七首）》@碧沙瑶草带银潢，天女停梭夜采香。也觉九霄风雾冷，不裁云锦寄牛郎。
明-张泰-《游仙词（十七首）》@熊盈娘子董双成，王母前头一对行。天陌偶逢秦弄玉，相将凤管和鸾笙。
明-张泰-《游仙词（十七首）》@蟠桃熟酝九华浆，阿母临池不自觞。已赚穆王驰八骏，又教青鸟报刘郎。
明-张泰-《游仙词（十七首）》@广寒宫殿月中开，谁奉君王到上来。朝士无缘攀逸驾，只听归唱紫云回。
明-张泰-《游仙词（十七首）》@二妃天上遇重华，锦瑟瑶琴乐帝家。世上狂夫休浪想，对樗蒲斗紫兰花。
明-张泰-《游仙词（十七首）》@鹤笙鸾驾隔苍烟，天上那知更有天。不向九霄歌《白雪》，怕人知是小诗
明-张泰-《游仙词（十七首）》@金阙西厢玉案前，众中谁是掌书仙。欲披小券支风月，借与琅函五色笺。
明-张泰-《游仙词（十七首）》@紫泥坛上火流红，夜半天神降竹宫。玉器七千陈湛露，翠蛾三百舞灵风。
明-张泰-《游仙词（十七首）》@白雀主人乘白龙，老刘翻领太山封。天翁亦自让捷足，莫怪凡夫争长雄。
明-张泰-《游仙词（十七首）》@杨回不嫁倪君明，东岛西池各自行。从女九千公有伴，任他青鸟自逢迎。
明-张泰-《吹笛士女图》@冰簟银床倚石屏，芭蕉凉露湿秋庭。贞心试托湘江竹，吹向流云与凤听。
明-张泰-《长门月》@昭阳歌吹晚风移，金屋春寒独睡迟。何事西宫杨柳月，一弯犹似妒娥眉。
明-张泰-《海城春望》@一带浮光界远田，数村花柳簇春烟。谁家酒幔招人醉，摇荡东风出树颠。
明-张泰-《长门春思》@露重花垂泣，烟深柳暗颦。如何清禁里，有此断肠春。
明-张泰-《春日睡起》@春眠仍值酒初酣，奈可梁间燕二三。好梦断来何处续，落花风雨满江南。
明-张泰-《足梦中句》@挟笙吹鹤度瀛州，雾湿云窗玉女留。夜半酒醒人不见，满庭明月桂花秋。
明-张泰-《东风》@最是东风管别离，年年吹发绿杨枝。行人去日曾攀折，每到春来有所思。
明-张泰-《宿雁图》@理卷霜毛宿晚汀，旅魂应自绕秋冥。西风莫搅蒹葭水，月苦沙寒易得醒。
明-张泰-《汉宫词》@被寒烧尽郁金香，侍女无言立近床。一样玉壶传漏点，南宫夜短北宫长。
明-张泰-《舟中暮归》@断柳残沙不掩堤，苇丛幽称水禽栖。半江斜照将秋色，相送归船到竹溪。
明-张泰-《若耶溪》@南风雨过若耶深，莲女菱歌乱别心。后夜繁霜凋绿盖，洞房归去理秋砧。
明-张泰-《二陆来酌闻邻家弦索声（二首）》@夜阑烧烛对残樽，欲罢犹怜客未醺。邻舍儿童能解事，琵琶声里惜离群。
明-张泰-《二陆来酌闻邻家弦索声（二首）》@酒浅灯寒醉不成，隔墙弦语若为情。太平儿女中原乐，不是蛾眉出塞声。
明-张泰-《溪上》@溪上闲行日未斜，石桥南北见桃花。避人鱼入深深水，傍母凫眠浅浅沙。渡口孤舟依野店，矶头一径到渔家。何时谢却尘中事，来就田围学种瓜。
明-张泰-《江南春和杜牧韵》@细雨轻烟酿翠红，年年川谷自春风。伤心莫话南朝寺，多在吴王禁苑中。
明-张天英-《夏日寄玉山》@赤日行天气欲焚，树根群蚁正纷纷。道人心在羲皇上，睡杀青松一枕云。
明-张天英-《武陵春晓曲》@武陵春晓花冥冥，渔歌兰枻摇残星。溪涵山气绿如酒，幽禽啼破松烟青。天上时闻凤凰曲，金门飞梦人初醒。长啸银台月将落，空翠著衣香雾薄。忽见安期蓬海东，剑佩从风降玄鹤。阳乌衔火悬扶桑，袖卷红云朝帝旁。手揽龙车睹天光，下视蚁国空千霜。
明-张天英-《玉山佳处》@玉山有佳处，乃在昆仑西。蓬莱数峰小，上与浮云齐。云中飘飘五色凤，只爱碧梧枝上栖。芝草琅玕满玄圃，群仙共蹑青云梯。太湖三万六千顷，水水流入桃花溪。溪头浣花如濯锦，百花潭边浮紫泥。紫皇拜尔山中相，闲把丝纶草堂上。渔庄一钓得龙梭，龙女吹箫书画舫。西风玉树金粟飞，东风柳浪金波漾。岁岁年年乐事多，绿野平泉何足尚。十二楼前看明月，太乙明星夜相访。酌霞觞，瑶台露湿芙蓉裳。我亦桃源隐居者，握手一笑三千霜。
宋-张田-《和铁厓《西湖竹枝》@潮去潮来春复秋，钱塘江水通湖头。愿郎也似江潮水，暮去朝来不断流。
宋-张田-《题陈惟允荆溪图》@人家绿树绕孤城，溪上风波落日明。三害祠存人已去，只今豺虎却纵横。
宋-张田-《送郑同夫归豫章分题诗分题沧浪池》@沧浪池上水，无日不东流。披竹寻幽径，携壶趁小舟。杂花分两岸，丛树掩双丘。旭日金波乱，微风碧雾收。登临增慷慨，笑语漫夷犹。野老闲相过，渔人自对讴。芙容晴彩落，菡萏晚香浮。乐事连长句，忘机狎众鸥。时逢采芹士，为说故园秋。翠影侵棋局，晴光漾酒瓯。醉深偏缱绻，义合愈绸缪。席故儒官冷，堂升弟子优。年华欺短发，霜落暗征裘。画鹢行将去，骊驹唱未休。柳疏萦马首，帆饱出江头。别思随烟浪，悬怀倚柁楼。山昏云尽宿，林暮鸟相投。今夜中吴月，分光照薄愁。
明-张维-《鹦鹉叹》@憔悴君家历岁年，翠襟蒙宠自须怜。能言肯信真如凤，钩喙应知不类鸢。千里云山迷陇树，几回魂梦绕秦川。稻粱未必虚朝夕，直为樊笼一惘然。
明-张维-《蛙》@熟梅天气雨初收，何处蛙声隔水楼。鼓吹翻嫌惊好梦，公私谁为乱闲愁。薰风候已违花信，碧草凉应动麦秋。赤鲤闻雷争变化，尔能烧尾跃云不？
明-张维-《蝇》@呼朋引类竞纷然，入我房栊扰昼眠。鼓翼有声喧耳畔，侧身无赖簇眉边。频惊栩栩南柯兴，始信营营止棘篇。挥汗未能操咏笔，任他长剑逐堂前。
明-张维-《戏题斗促织》@自离草莽得登堂，贤主恩优念不忘。饱食瓮城常养锐，怒临沙堑敢摧强。敌声夜振须仍奋，壮气秋高齿渐长。眼底孽余平剪后，功成谁复论青黄。
明-张文介-《吴江舟中》@向夕问舟人，吴江将至否？须傍微月中，系船好沽酒。
明-张文介-《醉醒口号》@夜分醉微醒，山楼半衔月。闺人犹未眠，月底看蚕叶。
明-张文柱-《惜别》@惜别复惜别，残更为尔遥。青枫薄命叶，黄柳断肠条。天迥迟寒雁，江空急暮潮。秣陵烟雨际，留得鬓萧萧。
明-张文柱-《窗中度落叶（青溪社题）》@袅袅回风下，萧萧薄岁阴。一山方隐几，片雨自前林。重以轻霜色，凄其入曲心。高居尚摇落，不敢更登临。
明-张渥-《欲过草堂未果奉寄》@片玉山中结草堂，门前流水似沧浪。竹阴覆几琴书净，花气薰窗笔砚香。四海诗名唐李杜，一时文彩汉班杨。近闻高士增新传，好纪淮南老更狂。
明-张渥-《次韵（四首）》@清晓移舟及暂晴，水花明媚照娉婷。银筝玉柱纤纤手，翻得新声醉里听。
明-张渥-《次韵（四首）》@水光承雨乱银花，柳外双峰出碧丫。我便欲寻蓑笠去，断桥湾里是渔家。
明-张渥-《次韵（四首）》@浅綘笼纱白玉肤，鬓云双軃映犀梳。尊前自有丹青手，描取崔徽入画图。
明-张渥-《次韵（四首）》@舞衫歌袖奏红纱，一朵春云带晚霞。尽日无人见纤手，小屏斜倚笑簪花。
明-张希贤-《和铁厓《西湖竹枝》@孤山脚下三叉路，孤山墓上好梅花。不似马塍桃李树，随春供送到人家。
元-张宪-《琴操（有序）》@瀍水东奔兮涧水攸同，禾黍离离兮荠麦蓬蓬。周召不作兮桓文告终，王曰以公兮雅降为风。乌乎！平既自夷兮赧宁得不穷！右悯周。秋草兮芊芊，黄金台兮夷为渊。怅广宇兮裂瓦，望离宫兮生烟。泪可尽兮目可穿，思昭王兮不可言。右怀燕。渭水渊渊兮函谷嶙峋，我马西逝兮意将涉秦。父老止我兮子宜爱身，子毋遽西兮秦其有人。右涉秦。
元-张宪-《古有所思行》@我思古之人兮不可从，乃在黄土之底，青编之中。青编几帙载名姓，黄土万冢埋英雄。重泉黯黯隔白日，宰树飒飒生悲风，虽我有语谁为通。皇天不肯惜人物，百年转眼如飘蓬。秦皇汉武气焰盖一世，彭殇丘跖俱成空。黄帝升鼎湖，桥山葬遗弓。虞舜死九疑，銮舆不还宫。明王圣主只如此，纷纷余子真蝼蚁。二女泣兮湘竹斑，群臣归兮弓剑闲。吊古昔兮望远，见江上之青山。白玉椁，黄金棺，千年滞魄生辛酸。功名震主亦闲事，不若樽前且破颜。
元-张宪-《行路难·行路难》@行路难，前有黄河之水，后有太行之山。车声宛转羊肠坂，马足蹭蹬人头关。白日叫虎豹，腥风啼狗犴，拔剑四顾使我摧心肝。东归既无家，西去何时还？行路难，重咨嗟。乞食淮阴市，报仇博浪沙。一剑不养身，千金徒破家，古来末际皆纷拏。行路难，多歧路。马援不受井蛙囚，范增已被重瞳误。良禽择木乃下栖，不用漂流叹迟莫。
元-张宪-《将进酒·酒如渑》@酒如渑，肉如陵。赵妇鼓宝瑟，秦妻弹银筝，歌儿舞女列满庭。珊瑚案，玻璃罂，紫丝步帐金雀屏。客人在门主出迎，莲花玉杯双手擎。主人劝客客勿停，十围画烛夜继明。但愿千日醉，不愿一日醒，世间宠辱何足惊。珠万斛，金千籝。来日大难君须行，胡不饮此长命觯君不见刘伯伦王无功，醉乡深处了平生。英雄万冢瘗黄土，惟有二子全其名。
元-张宪-《杨花词》@东风吹春春不醒，桃花杏花空娉婷。万丝剪绿暗如雾，千里相思长短亭。亭前女儿十六七，手挽长条惜春日。六街马蹄腾黄尘，雪花漫天愁杀人。
元-张宪-《发白马》@朝发白马津，莫及陈留县。兵事急星火，驿程疾雷电。左挟弓，右擎箭。独飞一骑报军书，百里王城驰急变。丞相真静才，清谈白羽扇。天子蔽九重，张乐绛霄殿。内门三日不得朝，咫尺天威无路见。三十万众解甲降，锦绣封疆成广荐。明日腥风虏骑来，背城借一谁堪战？嬖幸窃鲁弓，奸谀卖纪甗。衔璧牵羊事已非，束手蕃臣忘入援。抆泪踏边尘，含愁别宫院。回首东南汉月高，淅沥风沙破颜面。白草黄云望莫穷，西楼尚隔汤城淀。木叶山前下马时，背水始悟降王贱。使者来，君早见！
元-张宪-《神弦十一曲》@朝行青溪曲，莫宿青岩阿。女萝施长松，白蘋依绿荷。神来水生风，神去水无波。朝云不为雨，夕露将如何。右宿阿。
元-张宪-《子夜吴声四时歌》@朱雀街头雨，乌衣巷口风。飞来双燕子，不入景阳宫。为问秦淮女，还知玉树空。¤
元-张宪-《子夜吴声四时歌》@瓦上松雪落，灯前夜有声。起持白玉尺，呵手制吴绫。褭得征袍缝，边庭草又青。
元-张宪-《莫种树》@莫种树，种树枝叶多。枯杨易生稊，钝斧难伐柯。秋风动悲思，春月夜如何？
元-张宪-《估客行（二首）》@发舟石头城，系舟梅根渚。江月夜寥寥，照见家人语。
元-张宪-《估客行（二首）》@割裳作家书，刺指题日月。不知何时到，但记今朝发。
元-张宪-《房中思》@红象作小梳，髻龙盘漆发。香泥捣守宫，染透桃花骨。白马不归来，倚床弄红拂。桂阴绿团团，坐对玲珑月。
元-张宪-《铜雀妓》@陵树日沉西，秋风石马嘶。芳樽倾纟惠帐，讵肯湿黄泥。惨惨笙歌合，遥遥望眼迷。玉人脆如草，能得几回啼。
元-张宪-《出自蓟北门行》@出自蓟北门，遥望瀚海隅。黄沙落寒雁，衰草号雄狐。河水血成冰，土冢碑当涂。乃知古战场，本是贤王都。武皇昔按剑，一怒万骨枯。半夜下兵帖，六郡皆欢呼。将军各上马，百道追匈奴。羊马满大野，万帐收穹庐。英英长平侯，六骡走单于。至今青史上，犹壮武刚车。
元-张宪-《当垆曲拟梁简文帝》@初八月上弦，十五月正圆。当垆设夜酒，客有黄金钱。欢浓易得晓，别远动经年。相送大堤上，举杯良可怜。
元-张宪-《春昼迟》@楼观参差半空起，缥缈阑干烟雾里。绿萍一道浸鸳鸯，笑声只隔桃花水。柳下粉墙斜靠街，当昼红门半扇开。游丝冉冉挂檐角，燕子一双何处来。
元-张宪-《江南弄》@茭尾蒲芽新水足，沙暖小桃红夹竹。谁家燕燕倦东风，戢翼画梁春睡足。螭头舫子载醽崿，勿惜千金买词曲。明朝风雨蔽九川，千里江南芳树绿。
元-张宪-《哀亡国》@买桑喂蚕丝不多，凿洼种藕莲几何。广陵夜月琼花宴，结绮春风玉树歌。君不见黑头江令承恩早，白发萧娘情未了。狎语淫人梦不醒，宫城绿遍王孙草。昏昏黄雾塞宫门，白练寒生玉颈痕。锦绣江山春似画，几伤风雨吊迷魂。
元-张宪-《瑶池曲》@曼倩啼饥桃未熟，绮窗珠树层阴绿。上清童子昼临关，鸾尾扫云方种玉。芙蓉画阑春昼长，箫《韶》一派起回廊。八龙未暇送周穆，三鸟遽能迎汉皇。风雨苍苍隔玄圃，不劳西望祠王母。赠君桃核大如杯，归植茂陵陵上土。
元-张宪-《火府告斗》@黄巾骑马腾红云，绿章细书天篆文。芙蓉小冠切白玉，伏地夜奏中天君。灼灼桃花映羊首，电绕魁罡百怪走。九皇一笑帝车移，银鹿作?巴霞注酒。玉衡闪烁招摇光，人间尘土何茫茫。石家买得绿珠笑，五云踏地椒壁香。短衣吹秋车武子，乾抱流萤照书纸。虚空喉舌政司权，杳杳冥冥注生死。
元-张宪-《卖卜翁》@三月长安道，雨过街树绿。下有卖卜翁，危坐营握粟。举日讲仁义，旋式推祸福。不学贾大夫，忧来方赋鵩。
元-张宪-《圣母神皇词》@东风未燥昭陵土，感业尼称天下母。唐室山河忽变周，李氏儿郎更姓武。洛水泱泱出宝图，黄金烂烂铸天枢。五王不入迎仙院，二竖能忘受命符。君不见汉家元后号文母，庙食从来侄祀姑。
元-张宪-《匡复府》@扬州都督开三府，十万强兵猛如虎。骆生长檄魏生谋，大义精忠照千古。山东豪杰望旌旗，蓄缩江淮立霸基。莫指金陵图王气，石梁鸦噪髑髅悲。
元-张宪-《双庙词》@睢阳战败血漂杵，力屈犹思为厉鬼。玄元祠前哭一声，朝食爱姬暮罗鼠。唐家宫殿秋草生，二十一陵如掌平。独遗双庙门前石，日有行人来系牲。
元-张宪-《厓山行》@三宫衔璧国步绝，烛天炎火随风灭。间关海道续萤光，力战厓山犹一决。午潮乐作兵合围，一字舟崩遂不支。樯旗倒仆百官散，十万健儿浮血尸。皇天不遗一块肉，一瓣香焚海舟覆。犹有孤臣卧小楼，南面从容就刑戮。
元-张宪-《烛龙行》@烛龙烛龙，女居阴山之阴，大漠之野。视为昼，瞑为夜。吸为冬，嘘为夏。蛇身人面发如赭，衔珠吐光照天下。天地宽，日月小，乌兔盘旋行不了。穷阴极漠无昏晓，女代天光补天眇。女乃不知日被黑子遮，月为妖蟆食，五纬无精光，万象尽夺色，下民媕菼皆昏惑。烛龙烛龙代天职，胡不张尔鬛，奋尔翼，磨牙砺爪起图南，遍吐神光照南极。补缺兔，无损伤。正畸乌，不倾昪。妖蟆黑子纷诛殛，重光重轮开万国。胡为藏头缩尾穷阴北，坐视乾坤黯然黑？乾坤若崩摧，吾恐女龙有神无处匿。
元-张宪-《白翎雀》@真人一统开正朔，马上鞮絺手亲作。教坊国手硕德闾，传得开基太平乐。檀槽朅呀凤皇腭，十四银环挂冰索。摩诃不作兜勒声，听奏筵前《白翎雀》。霜翙翙，风肸肸，白草黄云日色保玲珑碎玉九天来，乱撒冰花洒毡幕。玉翎琤珄起盘礴，左旋右折入寥廓。崒嵂孤高绕羊角，啾啁百鸟纷参错。须臾力倦忽下跃，万点寒星堕丛保泬然一声震龙拨，一十四弦喑一抹。敔鹅飞起暮云平，鸷鸟东来海天阔。黄羊之尾文豹胎，玉液淋漓万寿杯。九龙殿高紫帐暖，蹋歌声里欢如雷。《白翎雀》，乐极哀。节妇死，忠臣摧，八十一年生草莱，鼎湖龙去何时回？
元-张宪-《怯薛行》@怯薛儿郎年十八，手中弓箭无虚发。黄昏偷出齐化门，大王庄前行劫夺。通州到城四十里，飞马归来门未启。平明立在白玉墀，上直不曾违寸晷。两厢巡警不敢疑，留守亲侄尚书儿。官军但追上马贼，星夜又差都指挥。都指挥，宜少止。不用移文捕卒李，贼魁近在王城里。
元-张宪-《伍拏罕元帅斩新李行》@中原恶少称新李，八尺长躯勇无比。铁枪丈二滚银龙，白面乌骓日千里。攻州劫县莫敢撄，乌羊浑脱缦胡缨。轻车壮士三十两，战则为陈屯为营。殿前将军不敢搏，羽林孤儿甘受缚。柳林道上剠宝车，独树堆边札毡幕。吐蕃老帅西南来，虎头不挂三珠牌。弊裘羸马失故态，宝刀绣涩盔生埃。步入中书谒师相，愿借长缨三百丈。生缚凶魁献至尊，不使朝廷乏名将。相臣入奏大明宫，玉音特赐天厩骢。亲军百骑备两翼，彩旗尽出东华东。硬弓二石力逾弩，长驱夜走涿城下。土冈无树着伏兵，两阵相当如怒虎。弯弯弓弰抱团月，点点枪尖飞急雪。神骓未随白羽仆，贼颅已逐青萍缺。一骑平原报捷归，天狗有声流作血。
元-张宪-《橘洲行》@太湖之水分三支，注为长泖，东去无已时。泖湾之口有大橘，一树盘盘荫门楣，里邻呼为橘洲众所知。洲之上，橘之下，矮屋六七间，皆茅茨。孝子万生，三世以来皆居之。生衣无绫锦华，食无肉作糜。读书谈道操履步，步以古哲自砺不肯苟。为堂有老母白发垂，必须甘旨备二膳，家贫不常得，十年客寄为人训其儿。所得金，悉以为奉母资。母病下痢，不能自洁，生即弃业归。取中裙湔溲秽，手奉虎子，昼夜伺母，不使床席沾淋漓。母有女赘狠，婿不识孝义惟务利，日思剥取生家赀，甚至汤药之费亦来掊克，生即与之无吝词。惟恐致斗伤母慈，使母不得差，以陷终天无穷悲。卒能护持母病无恙，以终天年之寿期。噫吁閟！橘洲之水清且漪，橘洲之实硕且饴。饮洲之水，食洲之橘，谁无父母思？嗟哉！万生孝义今古稀，我诗直欲追韩奇。
元-张宪-《夏盖山石鼓谣》@临平石鼓不自鸣，直待蜀桐鱼作形。陈仓石鼓载文字，徒有鼓形无鼓声。夏盖之石或自鸣，盖石一鸣三吴兵。呜呼！三吴十年厌干橹，不缘夏盖鸣石鼓。
元-张宪-《汶阳道中》@汶水东入海，疾流无已时。可怜齐与鲁，荒草秋离离。日淡野水黄，风高木叶飞。系舟闲吊古，不觉泪沾衣。
元-张宪-《秋日古城叶希圣见访》@夫君沧江来，访予清溪曲。清溪窈而深，佳气散天旭。塘蒲泽新雨，秋意冷可掬。鸟鸣万山静，猿下双树绿。朅来晤语清，余响起空谷。坐久神宇闲，斜阳在高木。
元-张宪-《临安道中先寄赛京初》@朝入临安山，暮上由拳岭。周道无行踪，晴空断飞影。严关固高栅，叠嶂列危屏。荒坰斜日淡，虚市野烟冷。息肩坐茂树，瞑目发深剩何事马蹄尘，兵锋迭驰骋。
元-张宪-《送铁厓先生归钱塘》@团花染累吴蚕茧，五色文绫出金剪。海风吹度滕王宫，南浦西山画帘卷。天狗夜吠声如雷，东奎西璧昏煤炱。上洲自可驾黄犊，铁箸何用画寒灰。牛酥愬花春未老，湖上同谁剪芳草。真珠酒泻紫葡萄，金错刀镌红玛瑙。六桥杨柳香雾深，吴娃一笑千黄金。莫邪不作老龙舞，铁管自成丹凤吟。软舆送别湖源道，江花照人日杲杲。长风吹送书画船，先生眼空方醉眠。
元-张宪-《唐五王击球图》@兴庆宫前春正热，绿杨夹道花如雪。球门风起日西斜，五马归来汗成血。潞舟别驾醉眼缬，双袖倾欹拥岐薛。申王按鞚宋王驰，杖扑球囊手亲挈。草平如掌马力均，玉鞭十里不动尘。黄门扶入五花帐，大衾长枕姁家人。花萼相辉雨气寒，楼中歌管渐阑残。紫骝不踏球场路，万里青骡蜀道难。
元-张宪-《中秋碧云师送蟹》@天风吹绽黄金粟，檐前老兔飞寒玉。客窗不记是中秋，但觉邻家酒浆熟。泖田秋霁稻未镰，苇箔竹断收团尖。红膏溢齿嫩乳滑，脆美簇簇橙丝甜。无肠公子夸?铄，两戟前驱终受缚。靥心昼暖白玉脐，夔牟夜泣红铜壳。曲生风度亦可怜，且对霜娥供大嚼。酒后高歌绕碧云，九峰一夜霜华落。
元-张宪-《青山白云图》@青山青青白云白，一尺小溪千里隔。扁舟舣岸不见人，鸡声何处秦人宅。桃花流水春粼粼，不识人间有战尘。待得紫芝如掌大，归来甘作太平民。
元-张宪-《李嵩宋宫观潮图》@磁州夜走泥马驹，卧牛城中生绿芜。炎精炯炯照吴会，大筑钱塘作汴都。玉殿珠楼连翠阁，七宝帘栊敞云幕。生移艮岳过江南，不数东京旧帷乐。茂树盘盘迷绿云，龙飞凤舞峰峦奔。玉床下压大江小，海水正入东华门。木樨花开秋可数，紞紞灵鼍振天鼓。海门一线截江来，雪壁银城昼飞舞。吴商楚估千万艘，黄龙战船头尾高。岂无海道走中土，长驱逐北乘风涛。烟雾苍苍绕城郭，屋瓦鱼鳞互参错。百万骄民事醉醺，坐使中原厌羊酪。因循六帝不复仇，西风八月凭江楼。攒宫人饮白骨恨，洪波不洗青衣羞。邦基削尽师臣逐，轵道人降子婴哭。绣胸文颈踏浪儿，反首谁能报君辱。庙子沙头卓大旗，天吴缩颈不敢驰。行人指塔话杨琏，三十六宫秋草飞。
元-张宪-《周昉横笛图》@一妇跨镫如习骑，一妇鹄立类勇士。一妇横笛坐胡床，客貌衣裳略相似。鸑松云髻作懒妆，丫鬟手擎红锦囊。人言天宝宫中女，我意梨园旧乐倡。忆昔承平生内荒，宫中消息渐难藏。昨宵一曲宁哥笛，明日新声满教坊。春娇满眼情脉脉，唤起红桃亲按拍。不将三弄作伊凉，潜把闲情诉秦虢。声凄调低承索索，泬然有声如裂帛。月落长安天四更，六宫一夜梨云白。
元-张宪-《太真明皇并笛图》@黑奴弦索花奴鼓，惮奴抚掌阉奴舞。阿环自品玉玲珑，御手夷犹亲按谱。风生龙爪玉星香，露湿樱唇金缕长。莫倚花深人不见，李谟侧足傍宫墙。
元-张宪-《赠镌碑王生歌》@太湖之水通吴淞，绿波冷浸青芙蓉。巨灵神斧斫不去，帝命留与历代贤圣镌奇功。奇功旷世信希有，至德乃可齐不朽。嗟哉王生习此艺，功德不逢长袖手。虞黄欧揭牛毛多，笔端佞语如悬河。银钩铁画衒奇丽，天下匠石劳砻磨。王生手握三寸钢，肥深瘦浅能自量。神椎轻重心应手，白蠹食铁森成行。词严笔劲逼晋汉，学士何人美词翰。窅亭五彩护龟趺，峙立通衢人不看。人不看，恐泪垂，晋朝羊公今为谁？高山深水苦自置，后世谁人想见之。王生王生女当知，功德岂在多文辞？君不见延陵季子碑上仅十字，千载万载生光辉。
元-张宪-《寄天香师》@圆帽顶红毳，方袍搭绛纱。海龙邀早饭，山鹿进秋花。试墨探倭纸，寻泉斗建茶。时抛红豆粒，竹下唤频伽。
元-张宪-《赠西僧》@西离五印度，东渡独绳桥。海若擎双足，天花上七条。胡经函贝叶，饭钵系椰瓢。回首流沙路，程途十万遥。
元-张宪-《灯下有怀》@忆昔童婆店，高屯生夕曛。树声呼出月，石角碍回云。野雉穿花见，清猿隔涧闻。马头三四子，曾缚故将军。
元-张宪-《客问湖源风土》@湖源源上路，东与浦阳连。地胜藏春坞，民居小有天。秋山红入画，晴野白浮烟。一道桃花水，如今泊战船。
元-张宪-《取青楼夜饮戏叶子肃》@酒令传觞急，灯花啮烛低。山人清似水，老子醉如泥。天黑月堕地，水寒星在溪。犹吹赤蹄纸，照道画楼西。
元-张宪-《送哲古心往吴江报恩寺》@兰若压江桥，长廊昼寂寥。鸟啼春后树，龙定起中潮。花雨随风散，茶烟隔竹消。客程他日路，清话借通宵。
元-张宪-《寄中山隐讲师》@问讯山中隐，中山第几重？风廊巡夜虎，云钵听经龙。流水千溪月，寒岩一树松。无因净查滓，来共上堂钟。
元-张宪-《柬顾明府》@水国差徭重，江城庐舍希晓星悬印出，春雨劝农归。官马哦新月，公庭散夕晖。欲知通守瘦，但视野人肥。
元-张宪-《次赵伯温韵》@共是越州客，同为庄舄吟。潮来鳗井沸，龙起镜湖阴。烽火临边急，池塘入梦深。兰亭修禊处，无复旧携琴。
元-张宪-《立仗马》@照夜玉狻猊，霜毛铁凿蹄。春风金络脑，小雨锦障泥。御驾驰天上，军封受海西。日供三品料，缄口不闻嘶。
元-张宪-《次钟君来韵》@我爱山中好，全无俗事牵。秋霜溪口树，春水渡头船。豆熟白鹇聚，花开锦雉眠。官闲僧舍近，棋罢又诗篇。
元-张宪-《投赠周元帅十韵》@玉帐临江近，金城镇海遥。鼓声秋动地，剑气夜冲霄。露下星河白，风高草木凋。山寒旗猎猎，沙净马萧萧。左广初传驾，西船已畏烧。五离才散鼠，六博又成枭。豪杰乘时奋，贤材早见招。紫枢虚上座，黄闼待清朝。会见擒奸操，归来醉小乔。恩波门外柳，长拂富春潮。
元-张宪-《春登永安寺》@宿雨忽开雾，凭高散旅愁。野烟啼翠鸟，庭草卧青牛。怪石尖于剑，长杉高过楼。尚怀登绝顶，东北望杭州。
元-张宪-《井西丹房》@葛井西头更向西，丹房高与白云齐。铅田虎下飞红电，汞海龙沉结紫泥。山鬼俯栏窥火候，炉神伏地丐刀圭。饮余一纮中黄酒，坐听鹃声松上啼。
元-张宪-《与宁子廉马敬常饮酒得移字》@我爱中州双国士，尊前为我解金龟。南山石烂歌逾缓，铜柱沙沉迹未移。割土有人窥汉鼎，磨崖无客颂唐碑。狂生雅抱澄清志，况是闻鸡起舞时。
元-张宪-《次韵赠张省史从军南征》@震天金鼓紫驼骄，皂纛连珠画斗杓。甲马鱼鳞开晓日，锦袍花萼上春潮。桄榔雨暗汤泉溢，茉莉风暄海瘴消。幕下何人专草檄，共夸谋议得张昭。
元-张宪-《王氏小桃源》@一簇林塘隐者栖，天然画出武陵溪。循墙流水湾湾曲，匝屋桃花树树低。春雨闭门山犬吠，炊烟隔竹午鸡啼。幽深直待秦人避，但恐渔郎自路迷。
元-张宪-《临安军前》@寂历荒城遍野蒿，昔人事业已徒劳。雁将秋色催归马，枫引霜华入战袍。地阻东南乡信远，天昏西北阵云高。不堪屡作还家梦，起向西风抚大刀。
元-张宪-《良宵》@良宵情绪不堪题，立遍阑干意欲迷。铁拨顿敲壶口破，金刀频剪烛心齐。绿分杨柳湘帘细，红压樱桃斗帐低。仿佛第三桥畔宿，月明珠树夜乌啼。
元-张宪-《江雁初飞图》@雁将边信拍江飞，人倚阑干立翠微。山色忽随云影换，秋声暗向树头归。可怜上国多戎马，怅恨中原又落晖。於悒客怀仍对画，不胜老泪湿征衣。
元-张宪-《赠宋仲温》@江南羽化张天雨，海上神交宋仲温。楷法钟繇称独步，草临皇象已专门。折钗未坠风前股，漏屋先凝雨后痕。寄语临池诸俊彦，蚓蛇鸡鹜莫须论。
元-张宪-《题画》@晴川渺渺停春水，怪石峨峨插乱山。最爱夕阳烟寺里，千株古木伴僧闲。
元-张宪-《赵集贤枯木竹石》@槎牙老树响天风，寂历幽篁泣露丛。惆怅玉堂旧公子，故家陵庙月明中。
明-张献翼-《春闺病起和黄得之先生作》@佳气抱房栊，年华自不穷。山将眉合翠，花傍镜分红。晓色罗衣上，春声燕垒中。犹怜芳树下，无力倚东风。
明-张献翼-《投赠兼视苏君楫沈元异》@白门烟月胜扬州，十四楼中第一流。眉学远山余黛色，心将初柳结春愁。渡头桃叶王孙草，巷口乌衣客子裘。都市相逢多意气，与君同作五陵游。
明-张献翼-《集孙指挥宅》@入林欣把臂，萧散欲飞翻。酒亦将军令，花仍处士村。清香浮画戟，残月上营门。无敌夸诗思，长城在五言。
明-张献翼-《有所思和黄吉甫》@鸳鸯七十自成双，翠袖红颜映碧泷。淮水有时邀玉笛，秦楼无伴对银缸。梨云入夜长飞梦，桃叶乘春欲渡江。相望本无千里隔，共看明月照寒窗。
明-张献翼-《七夕同赵令燕赋》@翠帐红妆送客亭，佳人眉黛远山青。试从天上看河汉，今夜应无织女星。
明-张献翼-《纪游二首》@银河耿耿夜迢迢，月满关山旅雁高。明日孤帆去何处，秣陵秋色广陵涛。
明-张献翼-《纪游二首》@萍聚长干兴未穷，劳劳亭外起寒风。只今海内称兄弟，半在当筵气概中。
明-张献翼-《杜鹃花漫兴》@花花叶叶正含芳，丽景朝朝夜夜长。何事江南春去尽，子规声里驻年光。
明-张献翼-《无题》@燕子来时花又残，一宵明月两情看。春风吹遍王孙草，门外天涯去住难。
明-张献翼-《刘会卿病中典衣买歌者因持絮酒就其丧所试之》@昨日经过欢燕时，满堂歌舞金屈卮。日日日斜舞长袖，夜夜夜深歌接?。今日欢情犹未足，炙鸡絮酒还来续。何戡虽善歌，唐衢亦善哭。一生一死复一杯，或歌或泣还成曲。座上多白云，门前总流水。人琴叹俱亡，风流浑不死。十千五千未满杯，三弦四弦已盈耳。佳婿佳儿垞帐前，故人故宴帷堂里。山阳笛，伯牙琴，至今千载为知音。平生尊酒若常在，生死交情深不深。
明-张献翼-《再过刘会卿丧所卜胡姬为尸仍设双俑为侍命伶》@昨日经过旧堂宿，今日经过旧堂哭。交情今日尽凋残，草堂自此成幽独。追忆平生颜，宛然在心目。炙鸡絮酒去复来，素车白马情未足。君不见古人祭天亦有尸，迎尸今日迎胡姬。胡姬旧为门下客，曾问今宵是何夕。今日寓其神，栖其魄，笑语若平生，欢宴未终毕。坐上坐，身外身，此时此际相主宾。存殁几时分两地，宾主何曾是两人。谁谓君不起，音容忽凭几。胡姬代君饮，胡姬代君语。谁云君不知，对酒君不辞。谁言君不见，肝肠在颜面。两两为刍灵，侍立何亭亭。不知向秀《思旧赋》，不为庾信《思旧铭》。中郎虎贲意有托，不知为蝴蝶兮为螟蛉。一杯酹先酒，二杯献吾友，三杯且共斟，停云在郊薮。《前缓声》连《后缓声》，《大垂手》兼《小垂手》。一弹遽沉吟，再弹怆已深，三弄犹自可，四奏伤知音。君再生，我未死，相看半死生，何处分悲喜。一声《薤露》杂《吴歈》，一唱《阳关》入《蒿里》。思其人，到其堂，依然其处在，谁谓其人亡？予尝忤流俗，君偏嗜昌歜。今日胡姬为主人，朝云朝露迫我身。不及黄泉也相见，长踏陆土如沉沦。为君歌，为君舞，酒到刘伶坟上土。呜呼！酒到刘伶坟上土。
明-张献翼-《灯夕同陆姬过胡姬并怀侯双》@君不见张敉名字在月中，又不见乞歌携妓张红红。灯火未然月未出，名字不闻五百弓。白月已来黑月去，三五能供几番醉。心计对饮同三驺，何如买笑携诸妓。街头巷口自为歌，博塞藏阄总成戏。昔年残腊逢春阳，然灯每夜客满堂。今夜朋来贫未足，酒过墙头食无肉。南方腾笑北献嘲，贱于犬马轻于毛。数点虽非九枝艳，也知今夕为元宵。夜未央，从吾好。身衣鹑，手执翿。酒因境多，年随情少。或云布衣雄世郑康成，或云叩门乞食陶渊明。绿烟朱火青楼起，一杯一杯情未已。放意且留欢，遗老堪忘死。陆姬立之监，胡姬佐之史。胡一抗吾吭，陆二提吾耳。忆昔侯姬尝去来，来时往往相尔汝。谓我非常人，爱我无常语。攀玩今宵少一人，安得侯双唤张敉。
明-张献翼-《月下戏示儿侄》@夜色上星辰，秋来兴有神。好书仍诫子，盗酒亦娱亲。月作谁家客，风为我辈人。承欢在庭下，倍觉露华新。
明-张献翼-《张廉水乞予生祭奇其意而成咏》@祭是生前设，魂非死后招。池台总长夜，薤露岂崇朝。入梦惊离合，迎神讶动摇。嗒然如隔世，云臼坐相邀。
明-张祥鸢-《秋晴泛舟过董家舍》@秋水碧如玉，秋树红于花。酒船缘岸转，溪路逐村斜。菱荇乱柔橹，凫浅沙。所亲居近远，隔浦问人家。
明-张祥鸢-《新秋泛舟过西庄听雨话旧三首》@放船秋水落，能载两三人。坐爱清波影，轻摇白氎巾。到门才系缆，藉草便垂纶。野饭无兼味，嘉鱼色胜银。¤
明-张祥鸢-《新秋泛舟过西庄听雨话旧三首》@蓬蒿长门径，客到旋教锄。稚子炊菰米，邻家馈野蔬。浦沙云淰淰，梧竹雨疏疏。草阁昼如水，坐听儿读书。¤
明-张祥鸢-《新秋泛舟过西庄听雨话旧三首》@历历龆年事，分明昨与今。不因清话久，那悉故情深。岁月且迟暮，官曹宁陆沉。所欣同巷陌，伏腊每招寻。
明-张祥鸢-《重阳后庭中晚步》@丛菊几枝吐，重阳昨夜过。美人别我去，怀抱奈秋何。月露闲阶砌，衣裳旧薜萝。手携小儿女，顾影舞婆娑。
明-张祥鸢-《五月望潞河舟夜》@潞水雨余涨，燕山云外微。又圆篷底月，频换客中衣。路近心逾急，乡遥梦亦稀。汉京冠盖满，怀抱欲何依。
明-张祥鸢-《渡淮春晓》@朝辞桐柏水，时序又殊方。河抱中原转，天围远树苍。绪风啼鸟变，红雨落花忙。坐惜春芳晏，高歌西日黄。
明-张祥鸢-《早春野望》@新水没渔矶，遥林收夕霏。柴门堪小立，沙鸟自孤飞。腊闰梅花早，官休宾客稀。所欣元夕近，不夜月辉辉。
明-张祥鸢-《园居》@人境重重隔，溪流宛宛分。竹阴飞翠雨，花气结晴云。篱缺牵萝补，园芜植杖芸。禽言能细译，幽事赖先闻。
明-张祥鸢-《同韩双湖泛舟访直峰昆季》@野航坐知己，尽日话闲情。木落青山远，波澄白鸟明。扬帆沙岸过，吹笛浪花生。知近高人宅，横塘竹外清。
明-张祥鸢-《初夏晓起》@已知无客到，亦复启晨扉。刺水新秧长，从人乳燕飞。书声隔篁竹，荷气透絺衣。百亩欣常稔，无嗟生事微。
明-张祥鸢-《雨晴晚步》@晚霁乘轻屐，溪遥步落花。夕阳低草阁，烟水带渔家。巢暖鸦雏长，风柔燕子斜。无嗟红似雨，新绿喜交嘉。
明-张祥鸢-《积雨》@积雨蓬门掩，连阴草阁凉。荷香池上榻，云气竹间凉。岸岸新流没，村村湿雾黄。钓船迷去住，长系短篱傍。
明-张祥鸢-《省夜》@袅袅明河带苑墙，萧萧乱叶下微霜。风回寒柝沉遥堞，天近疏钟出未央。共过汉庭方贵少，可知颜驷尚为郎。一官无补思田里，岁晏南中橘柚黄。
明-张祥鸢-《无题》@不见当年团扇郎，双垂红泪湿流黄。楼空燕子怜无主，剩有歌尘在画梁。
明-张宣-《长洲春雨》@东风涨新绿，吴雨断复鸣。细淹花粉堕，斜晕水纹生。台琴不成弄，廊屟俱有声。朝观思无邪，白鸟烟江明。
明-张宣-《采莲曲和朱秦仲》@吴娃荡兰桨，采莲戏绿波。苦心留翠房，低头避高荷。采莲不得藕，刺伤将奈何。凉风动影扇，因之发阳阿。
明-张宣-《送范上人》@上人虎丘住，日夕临剑池。炯如摩尼珠，性照光陆离。丛林岁腊长，故国霜露滋。袈裟映初日，遍礼天人师。自缘缔方外，因之劳远思。
明-张宣-《与慈邑诸公会宿茅甫生驻鹤楼得夜字》@白水冒平田，积阴过初夏。风雨招友生，琴樽相慰藉。飞梯倚孤撑，连峰竞回迓。晦冥岩壑变，空翠林木亚。疏烟截山秃，微月露天罅。僧钟隔远寺，渔火候归舍。鹤影渚云迷，风声涧泉罢。投迹山水邦，脱身纷俗驾。久忘簪组累，不待休沐暇。饮酣心为壮，时危气逾下。佳会不再期，兹游偶来乍。鸡鸣起营营，莫忘永清夜。
明-张宣-《赠铁笔屠宗哲》@秦灰已冷文字灭，峄山火焚石鼓裂。跨斯肩籀属何人，汉隶唐分竞殊劣。若人笔力森积铁，屋雨漏痕钗股折。燕京死却茅召之，四明乃遇屠宗哲。亭前墨妙声登登，野客海乡归未能。预拂悬崖一片石，要须元结颂中兴。
明-张宣-《赠相士》@桂丛始华香满院，烝龙有客来相见。自言幼读许负书，烂烂双瞳炯若电。瞪予丰采夸再三，昔何蠖屈今豹变。穷官得之谈笑顷，不用文场苦鏖战。人生所贵能自知，我尝镜中见吾面。两颧蠙色耳无轮，龌龊低头共鄙贱。纵如眉目差疏秀，已分半生食破研。长吟抱膝倚青天，看尽投林飞鸟倦。封侯骨相岂不殊，飞虎头颅加颔燕。拨灰煨芋且勿言，门外秋江净如练。
明-张宣-《桐庐舟行》@自在眠沙鸟，参差上濑船。乱峰寒笛外，疏雨暮钟前。滩转疑无路，林深别有天。羊裘怀隐者，高节已千年。
明-张宣-《感兴》@天下竟如何，阳微气少和。南冠瞻北斗，吴女解淮歌。邻壤青犹燧，江流白自波。古来经略事，不在杀伤多。
明-张宣-《吴江夜泊》@风壤三州接，江湖一水过。虹消沧海雨，日落洞庭波。羌笛《梅花引》，吴歈《子夜歌》。从军古云乐，吾意竟如何。
明-张宣-《苏编修昌龄挽诗》@遗编三叹古稀声，分得乾坤一气清。天上故人俱告老，江南小子尽知名。琼花后土醒春梦，夜月空梁黯旧情。地下修文书正朔，也知不独晋渊明。
明-张玄超-《闻筝诗》@披帷月底理鸣筝，哀调澄于镜里冰。试使楚王闻一曲，可怜应不数安陵。
元-张逊-《挽盛季文》@廿年不见盛公子，竟作修文地下官。玉树临风今竟折，冰舟归榇不胜寒。灯前散帙无儿读，案上新诗有日看。欲吊孤坟烟浪隔，一襟清泪几时干。
元-张逊-《无题》@银屏曲曲掩秋尘，何处车声五色麟。飞燕曾为掌上舞，崔徽不及卷中真。蕙花清露纫成佩，菱带文波绣作茵。独倚疏桐无限思，尽冯鸡卜问江神。¤
元-张逊-《无题》@一夜冷风入翠幢，梦魂长是绕湘江。香螺脱厣烟生幄，豆寇含胎蝶满窗。碧岫台空云雨断，绛河星动女牛双。牢愁得似秦城远，几日重围未肯降。¤
元-张逊-《无题》@罘罳凉月午阴移，漠漠重帘怨阿螭。竹泫啼红犹染泪，藕分纤碧尚牵丝。题封欲寄金条脱，收子休弹玉局棋。惆怅章台南畔柳，何人折尽最长枝。¤
元-张逊-《无题》@新水流云满绿皋，画桥微步听黄袍。空传解佩酬交甫，只惜能诗似蒨桃。柳色障尘侵小扇，荷筒含雨沁香醪。蛾眉老去都陈迹，怀古怀春谩自劳。
明-张綖-《香奁诗（三首）》@翡翠笼深烛影昏，当时一见已销魂。歌残玉宇云千叶，醉损珠帘月一痕。欲说竟成闲撚袖，偷看多是半衔樽。而今惜蕊怜花意，只有垂杨半倚门。¤
明-张綖-《香奁诗（三首）》@行遍回廊小立时，轻风吹动隔墙枝。年光荏苒偏伤客，往事参差欲怨谁。绣被香温催解佩，绮窗月淡称弹棋。酿成一种风流病，对月看花总泪垂。¤
明-张綖-《香奁诗（三首）》@飞絮游丝舞作团，小楼春事又釭珊。锦鳞青羽书难觅，宝唾珠啼迹未干。蛱蝶芳魂花里瘦，蟾蜍清影月边寒。嗟予苦乏如皋技，莫怪蛾眉一笑难。
明-张綖-《咏行》@纨扇轻裾到处宜，暖风摇曳细腰肢。相逢绮陌回眸处，瞥见雕栏转角时。零乱佩环来冉冉，飘摇罗带去迟迟。东昏未识凌波趣，枉着金莲步步随。
明-张綖-《咏芭蕉》@长叶翩翻绿玉丛，植来况是近梧桐。美人闲立秋风里，羁客孤眠夜雨中。情逐舞鸾偏易感，事随梦鹿渺难穷。太湖石畔新凉院，何处吹箫月满空。
明-张彦伦-《愁（此诗出《湖海耆英》，又见《元音》，是》@来何容易去何迟，半在胸中半在眉。门掩落花春去后，窗含残月酒醒时。浓如野外连天草，乱似空中惹地丝。除却王侯歌舞地，人间无处不相随。
明-张掞-《拟古》@飞构临通衢，户牖结疏绮。上有离思妇，日昃停机杼。俄而发朱弦，逸响碧云里。宛转弄古调，不惜劳纤指。借问此何音，云为变古徵。岂无往来客，何人为侧耳。掩抑因罢弹，泣涕零如雨。愿买生黄金，随形铸钟子。
明-张掞-《乐圃林馆（六首）》@园池虽市邑，幽僻绝尘缘。水活元通港，荷稀不碍船。竹阴迷灶药，雨气慢琴弦。试检床头稿，新来益几篇。¤
明-张掞-《乐圃林馆（六首）》@结屋浑依水，为扉半是柴。雨红花落槛，地碧藓铺阶。去住梁间燕，公私水际蛙。清游多感慨，浊酒始开怀。¤
明-张掞-《乐圃林馆（六首）》@方池居囿右，幽隐足游观。叠石花成岸，涂丹曲作栏。鹅游同腕法，鸑舞按琴弹。清事无时废，歌成拟《考槃》。¤
明-张掞-《乐圃林馆（六首）》@林密帘栊暝，门清树石连。合香乘雨霁，压酒及花前。嗜古思先辈，伤今话昔年。何由清郁抱，春茗瀹林泉。¤
明-张掞-《乐圃林馆（六首）》@境胜惬栖迟，残樽晚更宜。主人因苦咏，座客尽能诗。令负杯来密，联迟句出奇。夕阳在高树，醉首祇低垂。¤
明-张掞-《乐圃林馆（六首）》@登高无俗物，结纳岂恒徒。小帧藏云树，昏屏过雨湖。书铭临《瘗鹤》，弦调寄啼乌。苟乐无他志，尘嚣觉异途。
明-张掞-《送友人之邵武推官》@遨游京国岁华侵，一命南还雨露深。囊里尚存言事稿，床头已尽结交金。晚云零落同官况，秋水微茫乱客心。到郡总知怀故旧，地遥无雁寄新吟。
明-张掞-《题赵希远万松金阙图》@天阙万松中，岧峣皪倚碧空。星旋黄道内，日出紫云东。翠合彤庭冥，金铺复阁雄。风梢天上落，云干雨余虹。桥槛栖容鸟，堤沙籍倦骢。花明宫媛佩，柳拂羽人弓。仙掌凝琼露，宸筵散麝风。皋鸣能舞鹤，汀渡可邮鸿。逸豫安群庶，流移念两宫。斯图重展玩，兴感思无穷。
明-张掞-《雨窗独酌》@准拟阳回气候更，而今抑塞转难平。一春九十浑风雨，百里桑麻苦战争。晓镜鬓如花尽落，午窗梦与鹤同成。洗樽独酌幽篁外，挹溜何妨更濯缨。
明-张掞-《题宫人汲井图》@燕子归时风满林，碧梧月上思沉沉。辘轳声转银床滑，望断君恩似井深。
明-张掞-《题竹留别张使君》@雪消江上动春波，久客还家喜若何。莫把离觞便倾尽，听君唱彻《竹枝》歌。
明-张掞-《除夕》@岁事今宵尽，悠悠动所思。忽惊为客处，失记离家时。药里扶衰弱，诗囊寓别离。阿咸能慰意，椒颂酒盈卮。
明-张掞-《题陈惟允所画山水小帧》@济南那得似江南，千顷溪山百顷岚。三月绿阴桑子落，村村布谷老吴蚕。
明-张掞-《宿王耕云山庄期衍师不至就题竹上》@山馆绝尘交，唯容谢公屐。洗酌松下泉，题诗涧边石。吟僧期不来，掩琴坐岑寂。貌此林外影，雨余正凝碧。
明-张掞-《江馆》@黄叶孤村径路遥，时来幽客伴萧条。一帘林影云生树，满屋江声雨送潮。衲子说因征往世，邻翁触事话前朝。此乡喜得离喧杂，自分从渔更学樵。
明-张掞-《对雨》@住近南塘柳盖扉，凉风送雨薄絺衣。檐花暗应邻舂下，沙鸟明随客棹飞。蜗篆登床延笔格，燕泥上壁污琴徽。苍苔驳石林间路，一月多阴客到稀。
明-张掞-《董山人来白田为寄高季迪诗赋此赠别》@江榻云花散复凝，水禽争语即晨兴。正当送客南塘路，更拟酬诗北郭朋。渚柳风生烟缕缕，渔矶潮落石层层。荒村迎送还难免，泯迹山深恨未能。
明-张掞-《立夏日晚过丁卿草堂》@江上茅堂柳四垂，又逢旅次过春时。雨多苔蚀悬琴壁，水满蛙生洗砚池。风浦萧萧帆过疾，烟空漠漠鸟来迟。避喧心事何人解，窗下幽篁许独知。
明-张掞-《次韵高槎轩燕集之作》@江郊风景颇深幽，偶此拏舟得载游。新草路迷谁辨树，旧矶波暖共寻鸥。学人渚燕频来往，似客汀云任去留。醉里有怀空怅望，淡烟斜日满青丘。
明-张掞-《听雨》@履历江湖鬓已丝，旧游凋谢少新知。愁来旅馆篝灯夕，正值芭蕉雨到时。
明-张掞-《西溪步归》@溪南山曲折，舍北水西东。樵唱千村雨，渔歌五两风。犬憎移竹叟，鹤避扫花童。仿佛吾家近，茅堂碧树中。
明-张掞-《喜晴》@风生柳港雨晴初，尘鞅何曾识我庐。燕僦落红沾几席，日移嫩绿上琴书。伤春未许樽无留客尤怜馔有鱼。自觉归田便野性，不妨竟日带经锄。
明-张掞-《题赵原临高尚书山水小帧》@有元画山谁第一？燕都数独高尚书。盛名不在吴兴下，米虎用墨浑无殊。江南赵原最晚出，蓄得高宰留真迹。行披坐阅无暂停，肯綮皆将饱胸臆。貌此小帧云山图，万里不尽墨模糊。绿树人家春昼晚，当门缥缈风烟湖。俨与前朝合作符，何啻禊帖唐钩摸。黄庭画赞虽小字，位置舂容大无异。平原一变为穹碑，任笔纵横亦适意。赵卿得此变化笔，知尔当今尽无敌。酒酣试倒金壶汁，元气淋漓鬼神泣。赵卿赵卿诚莫当，我有古纸久矣藏。几时邀君吸百觞，为我乘兴挥毫芒。使人复睹尚书郎，高堂素壁生辉光。
明-张掞-《题山水障子为萧溪耕者赋》@萧溪先生乐山者，结屋临溪颇幽雅。开轩见水不见山，却向图中看挥洒。高斋素笔悬清风，仿佛坐我林崖下。群峰奔驰势如马，绿树人家面平野。层阁忽从天际来，飞泉远自峰头泻。半山云气千峰白，满谷霞生万岩赭。野桥日落行人稀，幽径花开知者寡。萧溪闲居昼多暇，坐对此图看不舍。平生况复能食力，春作锄犁躬自把。短蓑朝耕陇上云，长檠夜落书边炧。有时归来面盟鸥，鲸吸春醅知几斝。登高或着谢傅屐，带酒何妨远公社。临池每解学来禽，对客犹知论裹鲊。醉中邀我赋长篇，老我才疏不堪写。
明-张掞-《村居杂赋（四首）》@野路经行处，危桥入径迂。牛身栖燕子，鸢爪带鸡雏。水涸鲜鳞少，村荒好树无。斜晖山敛夕，渡口立斯须。¤
明-张掞-《村居杂赋（四首）》@鳦鸟巢何僻，莎鸡语更悲。藏舟悬水屋，阑路隔蔬篱。客至儿童喜，家贫犬鼠饥。谋生嗟计拙，飘泊度明时。¤
明-张掞-《村居杂赋（四首）》@茅屋坐来晚，蒸藜一饭余。僧归云起后，农罢月生初。单处唯忧病，穷居赖剩书。田家欣雨足，吾意始安居。¤
明-张掞-《村居杂赋（四首）》@茅屋路西东，穷山石径通。钟声斜照外，人影落花中。水舍看罾叟，柴扉饭犊童。时时来接语，一笑亦相同。
明-张掞-《题荆南精舍》@结屋近荆溪，茅檐绿树齐。竹阴门内外，草色路东西。山翠钩帘入，岚浓扫榻迷。雨侵琴荐湿，花覆笔床低。引涧滋瓜圃，开渠灌药畦。萝穿牵石树，鹤步落花泥。听鸟停杯酌，看云倚杖藜。柳深频见燕，村迥不闻鸡。妇足蚕千箔，儿勤雨一犁。著书藏箧笥，写偈寄招提。日落兵尘起，烟横战马嘶。移家同雁逐，择木羡禽栖。绘景娱亲忆，装潢命客题。邸窗时展玩，归思倍凄凄。
明-张掞-《秋晴出游归偶赋》@江雨夜来歇，日出残氛散。掩书下帷行，独步泾边岸。岸竹泛晴光，泾流乱以灿。清风吹浏浏，谁识水上涣。冷言正无聊，偶遇如此粲。因与陟崇岗，逍遥远寻玩。澄波浩如天，青山卷若幔。是时秋谷登，严霜绿条换。益悲时节移，未由脱忧难。一身风尘羁，百年斯过半。何以自解颜，床头理文翰。蝇头数千言，一一手自窜。常约谢公屐，每笑阮生锻。共吟只伤须，多书亦劳腕。有时或忘餐，终朝更迟冠。亲朋邀以觞，烂酣岂须算。醉中感今昔，悲哉发一喭。归来卧林榻，久矣成扼腕。长歌扣牛角，清夜何由旦。谁识梓人工，未解承移墁。飘零岁云晚，短发风中乱。兹辰偶游瞩，浩然复兴叹。
明-张掞-《南塘泛舟》@一百五日又清明，江花冉冉鸟嘤嘤。拂水柳条千万缕，东风不碍酒船行。
明-张掞-《忆山中旧游赠坦师》@中峰旧名刹，每到竟忘还。泉泻岩千折，云分屋半间。松枯知寺古，田少觉僧闲。师去因怀古，诗成未解颜。
明-张掞-《孤坐》@兵甲初消老壮心，草堂孤坐水云深。忽因风木萧萧起，翻有英雄泪满襟。
明-张掞-《过朱卿宅》@斜日疏林独杖过，避人归鸟拂烟萝。居濒东海知潮候，门对南湖解棹歌。乌桕树红霜落早，白蘋花老雁来多。悲哉宋玉空愁绝，矫首秋风两鬓皤。
明-张掞-《赠萧溪耕者》@吾友黄君字泽之，家住萧溪之水湄。萧溪之水，分自沙湖来，东流入海，北汇于溪，盘旋绕屋如争驰。至正年间，如泽也，始谢仕，来居斯。便似庞公鹿门去，乃买溪上数亩之畬菑。泽也身着袯襫衣，手把耒与犁。日出东作不自贱，日入归息浑忘疲。健妇或饷食，稚子皆耘耔。嗟哉泽也虽劳劬，犹能不废诗与书。新凉郊墟短檠火，躬与儿辈皆孜孜。嗟哉泽也又孝且慈，一家伏役心和怡。西风禾黍秋离离，污邪满车不用祁。上足奉公赋，下足了其私。打门并无吏索米，载酒唯有人问奇。泽也或冠华阳巾，或着白接夌。开口论今古，起坐皆礼仪。临流或作《秋水操》，登阜乃赋《归来辞》。不求县官荐，不愿刺史知。初非如变名之梅福，又非似洁身之长沮。但欲不素餐兮，效伐檀之君子。乐夫天命复奚疑，嗟哉泽也其如此。盖将终老于耕矣，世上碌碌嗟何为！
明-张掞-《村居谩赋》@抱病余三月，居贫寄一村。目昏难细字，耳背喜高言。飘泊荒儿学，羁栖对仆樽。城西空故宅，自为厌烦喧。
明-张掞-《病后》@支离病骨不禁风，茅屋秋深水国中。短发因吟多日白，颜衰得酒暂时红。交飞柳巷将归燕，乱戾湖天欲下鸿。秋兴几篇谁为藁，阿戎烂烂未知工。
明-张掞-《暮秋久雨》@积雨秋景徂，空斋坐来暮。叶鸣风中零，雁唳云深渡。浊醪慰羁栖，幽吟写情素。开轩对绿竹，然自成趣。老鹤忽长鸣，萝窗掩微雾。
明-张掞-《赠何山人》@君从山中来，衣带松萝雨。谒我湖边居，联床夜来语。药囊挂石壁，酒壶列芳几。杯余歌青天，弦中写秋水。既惬丘壑怀，尤能慰羁旅。明发言当别，飘飘更何许。
明-张掞-《冬斋积雨感怀》@积雨冬已深，寒云晚犹密。空斋泬无人，何以遣愁寂。轻风渡长林，落叶满苔石。因乖常宴友，自惊久游客。僮子颇情亲，劝我加餐食。醪至不辞斟，柴扉掩初夕。
明-张掞-《九日柳州作》@风露凄凄变物华，忽惊九日在天涯。几人对菊能酬节，何处寻山可命车。白发无颜将薏苡，青山有泪听琵琶。一杯回首孤城暮，水阔云深去国赊。
明-张掞-《题挟弹人马图》@骢骑闲行不用鞭，绿阴原上草芊芊。是谁催促春归去，却把金丸打杜鹃。
元-张野-《秋日有怀（二首）》@云散长天见晚霞，江涛千顷漾晴沙。西风门巷飘桐叶，疏雨园篱落豆花。笛韵已残渔罢钓，砧声初起客思家。旧交契阔稀相见，闲倚西楼数去鸦。¤
元-张野-《秋日有怀（二首）》@寂寂孤村独掩扉，满阶荒草客来稀。秋霜未降莲房老，社日初临燕子归。半壁灯光才照字，一窗凉思又添衣。故人千里无书到，多少长天旅雁飞。
明-张以宁-《题尚仲良画鹭卷沧江雨疏疏，翻飞一春锄。》@老树如人立，欲下意踌躇。明年柳条长，遮汝行捕鱼。
明-张以宁-《峨眉亭白酒双银瓶，独酌峨眉亭。》@不见谪仙人，但见三山青。秋色淮上来，苍然满云汀。欲将五十弦，弹与蛟龙听。
明-张以宁-《题节妇卷妾有匣中镜，一破不复圆。》@妾有弦上丝，一断不复弹。惟存古冰雪，为妾作心肝。死者傥复生，剖与良人看。
明-张以宁-《四景山水》@山雨瀑如雪，林寒松未花。遥看飞阁起，知有梵王家。一僧归得晚，云湿满袈裟。崖断石林合，风高云叶飘。人归雨脚外，高阁望中遥。应是天台路，幽期在石桥。秋褵白云晚，霜林红树多。野桥山郭外，行子暮来过。为问小摇落，江南今若何？寒月白千峰，林深路绝踪。遥知僧定起，疏响在高松。亦欲剡溪去，其如山海重。
明-张以宁-《题海陵石仲铭所藏渊明归隐图》@昔无刘豫州，隆中老诸葛。所以陶彭泽，归兴不可遏。凌歊宴功臣，旌旗蔽轇輵。一壶从杖藜，独视天壤阔。风黄金花，南山在我闼。萧条蓬门秋，稚子候明发。岂知英雄人，有志不得豁。高咏荆轲篇，飒然动毛发。
明-张以宁-《次韵黄观复见贻古意》@世本良家子，环佩不下堂。结发承光宠，被服兰茝香。援琴操国风，古意何微茫。君恩逾山岳，妾命良自伤。高堂拜明月，为妾照衣裳。衣上罗带长，三岁不改芳。岂惭下体薄，所贵中怀臧。愿言充扫除，矢心侍君王。
明-张以宁-《游句容同林景和县尹子尚规登僧伽塔赋》@嵯峨崇明塔，拔地一千丈。我攀青云梯，倏到飞鸟上。微风韵金铎，初日丽银榜。维时十月交，叶脱天宇旷。群山东南奔，平川叠波浪。云间三茅峰，圜立俨相向。碧瓦浮鳞鳞，兹邑亦云壮。鸡鸣四关开，攘攘异得丧。塔中宴坐仙，怜汝在尘坱。古时登临人，今者亦何往。俯观世蜉蝣，仰叹彼龙象。乃知昆仑巅，可以小穹壤。同游皆隽英，超遥寄心赏。霜飙天际来，毛发飒森爽。太白去千年，吾何独惆怅。
明-张以宁-《题牧牛图》@返照在高树，归牛度曾坡。一犊牟然赴其母，老牜孛反顾情何多。牧儿见之亦心恻，人间母子当如何？日暮倚门乌尾讹。
明-张以宁-《分题芜城烟雨送吴原晢教谕》@芜城路，年去年来自烟雨。冉冉春浓湿燕丝，蒙蒙晓暗迷莺树。鲍昭愁绝未归来，为画当时断肠赋。登高怅望正思君，帆影微茫又东去。
明-张以宁-《题画山水（二首）》@云渺渺，水依依。人家春树暗，僧舍夕阳微。扁舟一叶来何处，定有诗人放鹤归烟暝起，雨疏来。溪树阴都合，岩花湿更开。安得身闲似鸥鸟，尽情飞去复飞回。
明-张以宁-《题米元厓山水高堂晓起山水入，古色惨淡神灵》@望中冥冥云气深，祇恐春衣坐来湿。江风吹雨百花飞，早晚持竿吾得归。身在江南图画里，令人却忆米元厓。
明-张以宁-《江南曲中原万里莽空阔，山过长江翠如泼。》@楼台高下垂柳阴，丝管啁啾乱花发。北人却爱江南春，穹碑城外如鱼鳞。青山江上何曾老，曾见南人是北人。
明-张以宁-《题日本僧云山千里图天东日出天西入，万里龙》@日东之僧度海来，袖里江山云气湿。愿乘云气朝帝乡，大千世界观毫芒。却骑黄鹄过三岛，别后扶桑枝叶老。
明-张以宁-《夜饮醉归赠王伯纯是日王得容程子初同饮》@岁云暮矣客不乐，青雨亭前玩孤鹤。城头愔愔云下垂，竹外骚骚雪微作。亭中王郎风格奇，爱竹爱雪仍爱诗。开尊酒好客更好，坐中王程俱白眉。红炉照閤生春雾，诗思腾腾天外去。玉姬舞倦回风来，吹到三山见琼树。马蹄蹴响客归时，留我更尽金屈卮。尘空祇觉乾坤白，饮醉那知宾主谁。坐闻一声两声折，携灯起看竹上雪。瑶华翠色森陆离，人影灯光两清绝。却归觅纸醉自题，乌啼古寺风凄凄。明年此夜知何处，兴发还应访剡溪。
明-张以宁-《题李白问月图》@谁提明月天上悬，九州荡荡清无烟。天东天西走不驻，姮娥鬓霜垂两肩。中有桂树万里长，吴刚玉斧声阗阗。顾兔杵药宵不眠，天翁下视为尔怜。颇闻昔时锦袍客，乃是月中之谪仙。帝命和予羽衣曲，虹桥一断心茫然。竹王祠前雾如雨，踯躅花开啼杜鹃。月在天上缺复圆，人间尘土多英贤。举杯问月月不言，风吹海水秋无边。沧波尽卷金尊里，清影长随舞袖前。相期迢迢在云汉，呜呼此意谁能传。
明-张以宁-《题赵子昂书杜少陵魏将军歌赠钱雪界万户》@独不见唐时将军魏氏雄，铁马气无青海戎。杜陵老子歌都护，临江节士趋下风。我朝钱侯岱岳秀，英略与古将军同。投壶白日刺桐静，传箭清霜篁竹空。谁书此歌为侯赠，文章阁老吴兴公。侯昔受诏出阊阖，黄金虎符白雪骢。苕溪之上见舅氏，三珠耀日光瞳瞳。公时挥洒神与力，此诗此笔绝代工。廿年风云万变化，贯月夜夜横长虹。公骑骐驎箕尾上，侯射猛虎南山中。我为侯歌愧才薄，展卷况有杜陵翁。楼船去冬下濑水，白气宵缠牛斗宫。丈八蛇矛石二弓，曾血鲸鲵涨海红。钱侯钱侯莫袖手，侯家带砺今元功。
明-张以宁-《题郭诚之百马图》@唐家羽林初百骑，谁其画之传郭氏？开元天厩四十万，爽气雄姿那得似。风鬃雾鬛四百蹄，或饮或龁长鸣嘶。或翘或俯或腾跃，意态变化浮云齐。黄沙云暖地椒湿，什什为曹竞相及。蹂躏秦原狐兔空，荡摇渭水蛟鼍泣。前年括马输之官，苜蓿开花春风闲。民间一骏岂复有，何如饱在图中看。郭君才越流辈百，回策蚁封人不识。骅骝岂少伯乐无，卷还画图三叹息。
明-张以宁-《王伯纯读书别墅晨起有怀纵笔奉寄》@数日有所思，作诗无好趣。思君读书芳桂林，睡起题诗有新句。谢公埭上栋花风，密叶啼莺绿如雾。君如尘外鹤，我似书中蠹。人生知己海内稀，纵有参差不相遇。咫尺思君知几回，远别悬知亦良苦。草亭新竹长，昨夜邗沟雨。恩君持酒时，心逐江潮去。明年柳暗金河路，君马如龙辔如组。而今壁上好题诗，记取王郎读书处。
明-张以宁-《题进士卜友曾瘦马图》@卜侯喜我诗，袖出《瘦马图》。前有杜陵《瘦马行》，令我阁笔久嗟吁。忆昔马齿未长日，金羁躞蹀鸣天衢。逐景虞泉日未晡，羲和顿辔喘不苏。石根一蹶亦常事，谁遣逸足轻夷途。霜风大泽百草枯，饮龁不饱长毛疏。相者举肥汝苦瘠，委弃乃在城东隅。病颡有时磨古树，翻蹄无力衮平芜。当年笑杀紫燕愚，中路清涕流盐车。嗟哉此马世罕有，驽骀多肉空敷腴。骨格棱层神观在，颇类山泽之仙臞。解剑赎汝归，伯乐今岂无？浴之万里流，秣以百束刍。苜蓿花白春云铺，气全或比新生驹。持之西献穆天子，尚与八骏争先驱。瑶池云气浮太虚，日出积雪青禽呼，长望临风心郁纡。
明-张以宁-《题张起原舟中看山图》@张侯往年官衡州，州之名山无与俦。蓉旌羽节降白日，紫盖石廪腾清秋。侯也爱山得山趣，似是昔时王子猷。每怜马上看草草，不得独往探奇幽。兹辰归来好风色，熨平翠縠铺湘流。中流容与沙棠舟，舟中傲睨紫绮裘。青山喜人不肯走，一一自献当船头。掀髯转盼领其妙，谁欤知者双蜚鸥。明霞返照俨不动，白云翠烟相与浮。独不见巴船捩拖水如箭，盘涡转毂令人愁。好山纵有岂暇赏，急电一瞬过双眸。古来会心亦良少，千年几见斜川游。绝怜诗句余秀色，我起高咏心悠悠。朱郎落笔宛飞动，毋乃亲见此景不？嗟侯之意我亦有，艇子况系溪南洲。秋山石上芝草长，我独胡为此淹留。
明-张以宁-《题马致远清溪晓渡图（致远，广西宪掾。子琬》@今晨高卧不出户，岁晏黄尘九逵雾。美人远别索题诗，眼明见此清溪之晓渡。溪傍秀林昨夜雨，落花一寸无行路。歌阑桃叶人断肠，艇子招招过溪去。红日青霞半晦明，白云碧嶂相吞吐。诗成君别我亦归，此景宛是经行处。我呼九曲峰前船，君帆正渡潇湘渚。雁去冥冥红叶天，猿啼历历青枫树。是时美人不相见，我思美人美无度。美人之材济时具，我老但有沧洲趣。他日开图思我时，溪上春深采芳杜。
明-张以宁-《游仙子次韵王子懋县尹》@白波如山多烈风，海中不见安期翁。□三真君唤我语，拄杖掷作垂天虹。金鸡啼落仙岩月，桃花满地胭脂雪。扶桑晓日见蓬莱，明霞万里红波热。酒酣少住三千春，下视城郭人民新。仙家鸡犬是麟凤，笑杀李白骑苍鳞。瑶台咫尺生烟霭，昆仑不隔青天外。寄声白发老刘郎，辛苦茂陵望东海。
明-张以宁-《倦绣篇为云中吕遵义作》@騕芜叶暗江云暖，翡翠单飞怨春晚。陈女多情玉镜分，陆郎薄幸斑骓远。宝鸭团炉百和香，锦鸳方褥五文章。阴阴垂柳笼书幌，点点飞花落绣床。双鸾欲寄金龟倩，燕月吴云不相见。柔肠万转逐回文，乱绪千条萦弱线。女贞枝上燕双栖，夜合花前思欲迷。停针嘿嘿无人会，但觉春山两叶低。晓嘶绣勒门前路，夜炙银灯帐中语。指点香茸旧唾痕，见妾朝朝断肠处。
明-张以宁-《洗衣曲同唐括子宽赋》@洗衣女郎足如雪，寒波晓浸鸦头袜。笑移纤笋整缃裙，素腕微鸣玉条脱。罗衣泪粉痕斑斑，欲洗未洗沉吟间。波寒恐洗郎思去，不洗复恐傍人看。红颜娟娟照清泚，惜芳年驶如水。西风梦冷鸳鸯起，露滴红香藕花死。洗衣洗衣复洗衣，小姑嗔妾归去迟。小姑十二方娇痴，此恨他年汝自知。
明-张以宁-《题苏昌龄画》@徐君远从西江来，亲为苏子作松石。松三千年铁作肤，石亦苍寒太古色。几株老木相因依，气格不敢与之敌。洲前摇摇者舟子，短棹沧江荡晴碧。着子啸歌于其中，仰观青天岸白帻。是时东山月始出，无边露气连赤壁。潜蛟出舞巢鹘翔，江姬色动三太息。眼中之人有太白，风云变态俱无迹。前辈风流今复闻，人间绝景岂易得。徐君更为添野夫，共泛灵槎卧吹笛。
明-张以宁-《题徐君美山水图》@天云惨淡江欲雨，古木阴森精灵语。春潮夜落富阳江，短篷晓系苍厓树。篷间文人清隐者，傲视沧浪吟太古。蜒人捉鱼贯杨柳，沽酒欲归沙店暮。掀髯以手招其来，划起沙汀数行鹭。鹭飞不尽青天长，渔舟散入芦花雾。远山近山无数青，我恐斯人有新句。酒船独载西家施，玉手冰盘行雪缕。酒酣竹弓抨野鸭，笑调吴儿短蓑舞。开图兴发思赋归，山水东南美无度。
明-张以宁-《闽关水吟》@闽关之水来陇头，排山下与闽溪流。闽溪送客东南走，直到嵩溪始分手。客居溪上云几重，乌啼月出门前松。天风吹云数千里，飘飖直度长江水。清淮浩荡连黄河，碧树满地黄云多。梦中长记关山路，陇水潺湲似人语。觉来有书不得将，海潮不上嵩溪阳。平原春晚生芳草，杜鹃声里令人老。行人归来动十年，潺湲陇水声依然。安得湘弦写呜咽，弹作相思寄明月。
明-张以宁-《题杨子文罗汉渡海图》@天台之东巨瀛海，蒙蒙元气浮无边。应真十六山中来，径渡万里蛟鼍渊。巨灵前驱海若伏，翠水帖帖开红莲。神螭猛兽竞轩翥，穹龟巨鱼相后先。一山浮玉当其前，石室古藓垂千年。异人高居役众鬼，挽过巨浸如飙旋。贝宫神君迎且拜，明星玉女争花妍。阴风黯淡百怪集，夫容旂影飞翩翩。石桥回望渺何处，紫翠明灭空云烟。问渠飞锡何所往，毋乃鹫岭朝金仙？金仙雪山方宴坐，笑汝狡狯何纷然。书生平生未省见，太息此画人间传。清时麟凤在郊野，白日杲杲行青天。
明-张以宁-《题杨子第八港韩氏十景卷》@白霅赵子诗句好，三年不见心懆懆。清晨小卷到我前，万里江天净如扫。扬州城高云气秋，八公骑鹤时下游。焦山丹井夜光歇，钟声晓入江南洲。埋轮人去英雄泣，至今忠愤春潮急。枉渚维舟竟日横，行人唤渡移时立。丝丝垂柳郁金黄，渺渺流辉组练长。残阳欲没明月出，神山二点青螺光。港口归帆如鸟翥，雪暗江村不知处。浦寒蓑白一渔归，沙净江清群雁聚。金山山前杨子津，舟中来往逐风尘。江灵绝景掞之久，持似潇洒江居人。草堂无赀发欲白，我与赵子俱为客。起来书罢十景图，目送飞沤下江碧。
明-张以宁-《题饶良卿所藏界画黄楼图》@饶君手持新画图，起摩双眼惊老夫。高林叶响昼浙沥，平皋野色春模糊。绮疏绣瓦细毫末，雕棋朱甍盘郁纡。楼前磊落三长身，幅巾大带皆文儒。我疑岳阳或黄鹤，此外风景江南无。君云乃是徐州之黄楼，令我怅然思大苏。洪河西来厚地裂，蛟鳄抃舞号天吴。飞楼雄压城之隅，万马肃肃东南趋。是州项氏昔所都，绿枪金镞埋平芜。沥肝作书上明主，远略翻见英雄粗。相携一笑视千古，恐是昨者黄陈徒。细看古意在绢素，稍觉爽气浮眉须。千年融结岂易得，峨眉草木今犹枯。当时漂流江海遍，终古志士长嗟吁。君到楼中若把酒，明月正在青天孤。
明-张以宁-《长江万里图为同年汪华玉赋》@漷州太守吾同年，香凝画戟春风前。谈诗虚幌坐白昼，忽见浩荡万里之江天。天开地辟鸿蒙外，风回日动神灵会。蓉旂翠节下威蕤，阴火明珠出光怪。西山雪水青霄来，豁然峡断长川开。洞庭浪阔秋荡漾，汉阳树远云徘徊。庐阜迢遥到牛渚，复渚重洲散平楚。布帆漠漠瓜步烟，红叶离离石城雨。山庵似听疏钟鸣，野桥疑有行人行。村墟微茫灌木暗，绝境毫末俱分明。旅榜前头更渔艇，万鹜千鸦动寒影。水穷霞尽已欲无，犹是海门秋万顷。野人兴发沧洲间，欲呼艇子吾东还。熟看乃是云巢画，巧夺神力回天慳。太守邀我题小草，上有仙人虞阁老。开图欢喜悲忽来，令我有句不能道。仙人昔欲三神游，我居三神海上头。成连携我鼓琴处，白浪如山龙出游。夜梦从之看浴日，十洲青小洪波赤。仙人教读新宫铭，酒醒扶桑露华白。小山桂树淮之洲，雁影几度空江秋。呜呼仙人不可见，太守与我心悠悠。
明-张以宁-《题江仲暹听鹤亭》@仙鹤在人世，长鸣思远空。有人秋水上，倚杖月明中。玉树三更露，银河万里风。徘徊意无极，迟尔出樊笼。
明-张以宁-《送同年江学庭弟学文归建昌》@白发江夫子，青云信独稀。故人长北望，令弟又南归。庭树乌先喜，江帆雁共飞。东湖春柳色，到日上君衣。
明-张以宁-《送王伯纯游钱唐》@君去渡江春，莺花著处新。湖山有喜气，天壤见斯人。残雪明松岭，闲云傍葛巾。平生尘外意，于此得天真。
明-张以宁-《题广陵姚节妇卷》@黄鹄不重适，哀鸣常自怜。披心当白日，留面睹黄泉。寂寂谁能尔，滔滔汝独贤。广陵姚氏传，史馆几时编。
明-张以宁-《题刘君济青山白云图》@野性夙所欣，青山无垢氛。落花一夜雨，幽树满川云。鹿迹闲行见，松香独坐闻。殷勤招白鸐，予亦离人群。
明-张以宁-《九江庙》@遗台上古城，剑气夜峥嵘。天地英雄恨，春秋父老情。蜀岗来楚尽，涂水近江平。往事何劳问，长陵草自生。
明-张以宁-《春日怀李叔成上舍》@今代李公子，诗看老杜亲。江湖留雁久，风雨恼花频。竹屋灯悬夕，椰瓢酒漾春。殷勤海子水，待汝濯红尘。
明-张以宁-《夜饮蒋师文斋馆》@故人相与醉，虚幌坐来清。月色宛在地，钟声忽满城。都将千载意，并作异乡情。若买青山得，相携岁晚行。
明-张以宁-《题余寄庵卷（全真）》@窗过梅花月，帘浮柏子烟。人生如寄尔，吾意正翛然。江海虚舟外，乾坤短褐前。蓬莱清浅日，知子是归年。
明-张以宁-《雨》@历历愁心乱，迢迢客梦长。春帆江上雨，晓镜鬓边霜。啼鸟云山静，落花溪水香。家人亦念我，与尔黯相望。
明-张以宁-《崇德道中暖日菜花稠，晴风麦穗抽。》@客心双去翼，诗梦一扁舟。废塔巢苍鹳，长波漾白鸥。吴山明月到，恻怆十年游。
明-张以宁-《浙江》@山从天目下，潮到富阳回。此地扁舟去，吾生几度来。林红晚日落，江白雨云开。明旦须停棹，呼儿看钓台。
明-张以宁-《过龙游》@蒨首见龙游，群山翠浪流。阳坡眠白犊，阴洞锁苍虬。树密云藏屋，滩长石啮舟。呼儿具尊酒，听客说杭州。
明-张以宁-《宿筹岭》@昔者屯兵盛，瓯闽此地分。清时无寇盗，比屋乐耕耘。涧响不知雨，山高都是云。明朝见亲舍，一笑慰辛勤。
明-张以宁-《泊戚家堰遇风夜雷雨》@高浪出鱼龙，舟师急卷篷。雷声过云雨，月晕断河风。野阔人家外，涛喧客枕中。坐来搔短发，惆怅大江东。
明-张以宁-《舒啸轩》@幽居苍竹林，永啸白云岑。自吐虹霓气，人闻鸾凤音。野烟乔木晚，江雨落花深。亦有东皋兴，何当一抱琴。
明-张以宁-《八月至直沽》@野泺天低水，人家时两三。雁声连漠北，鱼味胜江南。雪拥芦芽短，寒禁柳眼缄。持竿吾欲往，拙宦白何堪。
明-张以宁-《夜久》@夜久未能寐，春来空复情。远沙争月色，柔橹助河声。客枕荒鸡到，渔歌宿鸟惊。邻舟灯火乱，早起又诗成。
明-张以宁-《江干江干望不极，楼阁影缤纷。》@水气多为雨，人烟远是云。予生何濩落，客路转辛勤。杨柳牵愁思，和春上翠裙。
明-张以宁-《题山水图山水坐来见，翛然无俗氛。》@碧岩虚夜月，江树静秋云。鸟影似犹见，猿声疑或闻。自怜归未许，遥忆武夷君。
明-张以宁-《荆门闸》@车到荆门上，舟移巨野中。河声来汶济，山色见龟蒙。杨柳烟深浅，杏花春白红。人家桑枣外，犹是古人风。
明-张以宁-《宿迁县今朝宿迁县，风急棹难停。》@树合藏深屋，河移出远汀。山容云冉冉，水影日冥冥。柳色无南北，春来不断青。
明-张以宁-《别王子懋赵德明》@御河船上月，相送到扬州。共饮忽为别，独吟方觉愁。水花苕渚晚，云树浙江稠。归雁长淮早，裁诗寄与不。
明-张以宁-《过常州昔日延陵地，城基麦秀间。》@兵戈三户少，生齿百年还。画壁曾同看，求田惜未闲。故人卢可及，宿草在何山。
明-张以宁-《近无锡道中叠桥随港直，联木护堤偏。》@村落皆通水，人家半系船。橘花香曙露，杨叶淡寒烟。中土何寥廓，黄沙人种田。
明-张以宁-《舟中》@叹息舟人妇，哀音此日来。死生谁料得，贫贱益堪哀。去棹从渠驻，归心未忍催。春江昨夜雨，花落满苍苔。
明-张以宁-《泊湖头水长》@客路春将晚，征帆日又曛。深山昨夜雨，流水满溪云。渡黑渔舟集，村空戍鼓闻。故园频梦去，植杖已堪耘。
明-张以宁-《雨发常山》@仆夫趣予起，初日出林间。既雨纵横水，无云远近山。马嘶芳草去，燕语落花闲。且喜边陲定，长逢戍卒还。
明-张以宁-《分水铺道中》@长忆闽中路，今朝马首东。山高云易雨，谷响水多风。蝶抱落花片，鸟啼深竹丛。功名一画饼，身世独飞蓬。
明-张以宁-《贺礼部王尚书本中二十韵》@孤竹先贤国，三槐故相庭。恭惟我文肃，藉甚古仪刑。金掌新卿月，银槎旧客星。青箱传远大，彩笔动精灵。右掖何清切，中朝重委令。判题花粲粲，啸咏竹泠泠。宗伯司周典，尚书管汉庭。地华人更妙，名盛德惟馨。斗运天喉舌，云飞雪羽翎。趋朝群崿袅，开宴万娉婷。舞艳围珠袖，歌长簇锦屏。橐荷元映紫，简竹要垂青。知贡春题榜，焚香昼锁厅。为公植桃李，报国蓄参苓。丹扆更新诏，苍生望永宁。芝泥看凤下，薇阁待鸾停。傅说升调鼎，匡衡奏引经。即应清海岱，还复禅云亭。自哂依清樾，犹惭泛梗萍。卑飞惟短翅，终愿附青冥。
明-张以宁-《送馆主朝宪使之淮西四十韵》@宇宙开昌运，山川产荩臣。周邦多士贵，鲁国一儒真。江海襟无际，风雷笔有神。渊涵珠皎洁，山立玉嶙峋。剀切三千牍，飞扬四十春。粤从游辇毂，早已冠成均。泮水开重席，中书擢荐绅。赞戎淮甸左，参宪粤天垠。南纪孤飞隼，中台一角麟。大声摇列岳，爽气动高旻。出使方廉察，为郎已选抡。治邦用轻典，大礼佐宗禋。笋立清班峻，荷香紫橐新。琼林无横赋，肺石绝冤民。台省流荣屡，朝廷注意频。庸田俱利导，在野不颦呻。全浙推崇剧，雄藩藉抚循。申侯仍作翰，召伯复来旬。海舶回诸国，星轺出八闽。层城狐一扫，绝岛兽皆驯。冰蘖俱吾素，珠犀讵尔珍。绣衣才受斧，芝检又颁纶。云近蓬莱殿，河澄析木津。紫垣依日月，黄道上星辰。鼎铉须贤佐，纲维借旧人。飞霜迎玉节，沛雨逐朱轮。包尹祠堂外，张公水庙滨。楚峰凉浸露，淝浪净无尘。秉笔应多暇，题诗必绝伦。列城俄镇静，六辔更咨询。晚节看黄菊，清秋倚碧筠。公心思绿野，帝命简彤宸。昔者开科选，先公赞国钧。文风今有赖，盛德岂无因。骨相宵人薄，心期令弟亲。同年俱踔厉，此日独沉沦。恋主肝犹赤，思亲鬓似银。十年长自苦，孤志若为伸。岂意长淮客，叨陪翘馆宾。铭心感知己，报德愿终身。
明-张以宁-《长芦渡江往金陵》@春日三竿上翠屏，晓风五两下芦汀。水兼天去无边白，山过江来不断青。沙觜潮回平雁迹，海门雨至带龙腥。升平不复《后庭》曲，睡起渔歌烂熳听。
明-张以宁-《喜丁仲容征君至》@题诗苦忆城南郭，喜见归来鹤姓丁。双鬓野风吹汝白，一灯江雨向人青。志士长嗟灵寿杖，史官独失少微星。琼花照眼春无赖，明日酌君双玉瓶。
明-张以宁-《次李宗烈韵（二首）》@倒著乌纱醉几回，白鸥门外莫相猜。浮生万古有万古，浊酒一杯复一杯。棕叶响交风色异，豆花飞满雨声来。青灯独似儿时好，一卷遗书自阖开。¤
明-张以宁-《次李宗烈韵（二首）》@坐来落叶两三声，野菊开时雨满城。作客愁多仍岁晚，还家梦远易天明。古时豪杰有遗恨，秋日溪山无俗情。君可归欤吾未得，百年怀抱向谁倾？
明-张以宁-《横阳草堂次谢叠山韵》@迤逦中州二水回，参差杰阁五云开。银钩透壁诗人去，铁笛裂岩仙客来。竹度蝉风凉白帢，松翻鹤露泻清杯。何时夜半梅花月，溪上吟篷带雪推。
明-张以宁-《秋登九江庙晚眺》@黄花开后叶初霜，紫蟹肥时酒满缸。羁旅已知浮世淡，登临未觉壮心降。天垂去鸟低平楚，水学惊蛇到大江。目极孤云乡思乱，烟波空想白鸥双。
明-张以宁-《严子陵钓台》@故人已乘赤龙去，君独羊裘钓月明。鲁国高名悬宇宙，汉家小吏待公卿。天回御榻星辰动，人去空台山水清。我欲长竿数千尺，坐来东海看潮生。
明-张以宁-《次韵王尹夜泊独柳》@霁月中天见绛河，黄流满地漾金波。荒陂野火兼渔火，短棹吴歌和楚歌。去雁竟连家信杳，眠鸥未识客愁多。江南二月花如海，独负归期奈尔何。
明-张以宁-《送僧游杭》@铜驼夜泣苔花冷，银雁秋飞宝气消。曾共残僧披旧迹，尚怜故老话前朝。衲随猿挂云生树，杯趁鸥还月上潮。师去新诗如见寄，白沙翠筿赤阑桥。
明-张以宁-《高邮》@长陂云气满淮东，下隐蛟龙万仞宫。湖岸楼台连海上，水田粳稻似吴中。古藤酒醒春风在，甓社珠寒夜月空。四海升平须进酒，卖鱼柳畔见南翁。
明-张以宁-《题石生仲濂所藏李克孝竹木》@息斋之孙李公子，尽将幽意入经营。修篁石上生云气，古木山中作雨声。年来好画不忍见，岁晏故园空复情。乌巾挂在长松树，吾欲巢居逃姓名。
明-张以宁-《登闽关》@独步青云最上梯，八闽如井眼中低。泉鸣万鼓动哀壑，山饮双虹垂远溪。家近尚无鸿雁信，客愁复有鹧鸪啼。书生未老疏狂意，更欲昆仑散马蹄。
明-张以宁-《答张约中见问》@衰迟久让祖生鞭，寂寞犹存郑老毡。金马隐来人岂识，木鸡老去我方全。坐移棠树庭前日，梦到榴花洞里天。多谢故人劳远问，滥竽博士又三年。
明-张以宁-《仪真范氏义门》@浇风久矣变淳源，范氏犹称古义门。四世于今千指盛，十年似尔几家存。棠华烨烨宜兄弟，竹笋攒攒长子孙。故里相从何日遂，秋风江上战尘昏。
明-张以宁-《太平太傅致仕（即贺相也）》@明公先叶国元功，两正台衡保始终。乔木世家今绝少，黄华晚节古应同。平泉草木风烟外，杜曲桑麻雨露中。从此升平歌帝力，为农祇愿岁长丰。
明-张以宁-《和刘公艺暮春有感韵》@醉梦还家醒未归，起寻坠萼惜流辉。静闻白蚁如牛斗，闲看青虫化蝶飞。日转渐长添篆缕，雨来忽冷觅罗衣。却思翠竹清溪路，曛黑儿童候竹扉。
明-张以宁-《送铁元刚检归三山》@公子高昌世贵家，佩悬明月弄飞霞。仙方旧授壶公药，使节新乘博望槎。春幕日迟榕换叶，昼庭风细荔吹花。乌台消息明年近，骢马金河踏软沙。
明-张以宁-《次张祭酒虚游轩雨后即事韵并忆杨州旧游（二》@墙角红葵一丈开，鹁鸠声断雨声来。雨鸣竹屋诗新就，日度花砖梦恰回。露蔓蜗行经午湿，风枝蝉语近秋哀。虚游轩里凉如水，自玩春秋著玉杯。¤
明-张以宁-《次张祭酒虚游轩雨后即事韵并忆杨州旧游（二》@百年何处好怀开，忆在杨州几醉来。落日放船穿柳过，微风欹帽看花回。即今尽减尊前兴，忆旧宁堪笛里哀。一笑广文官饭窄，论文那得酒盈杯。
明-张以宁-《徐州霸王庙》@长洪声动楚山虚，太息彭城霸国余。父老更堪秦暴虐，英雄空为汉驱除。苔移玉帐蛛丝暗，柳绕黄楼雁影疏。独有春风虞氏草，魂归为汝一沾裾。
明-张以宁-《吴门怀古》@曾见吴王歌舞时，遗台废苑不胜悲。春风雁啑菰蒲叶，夜月乌啼杨柳枝。有客买舟寻范蠡，无人穿冢近要离。馆娃宫外繁花发，游女长歌《白筼》词。
明-张以宁-《钱唐怀古》@荷花桂子不胜悲，江介繁华异昔时。天目山来孤凤歇，海门潮去六龙移。贾充误世终无策，庾信哀时尚有词。莫向中原夸绝景，西湖遗恨似西施。
明-张以宁-《富阳南泊骤风雨》@征夫直北厌风埃，南下蒲帆此日开。山远苍龙趋海去，潮铁喧马蹴江来。云昏白日林如失，风约青天雨却回。短发相欺予渐老，孤舟独宿意难裁。
明-张以宁-《七里下舟至钅公山州旁罗店》@怀玉山前似叶舟，卧看帆影晚悠悠。云飞梨岭先南去，水汇鄱江倒北流。烟堵白花迷晚蝶，风林碧叶应啼鸠。去年此日隋堤柳，马首青青客正愁。
明-张以宁-《过辛稼轩神道吊以诗》@长啸秋云白日阴，太行天党气潇森。英雄已尽中原泪，臣主元无北渡心。年晚阴符仙蠹化，夜寒雄剑老龙吟。青山万折东流去，春暮鹃啼宰树林。
明-张以宁-《题关上》@黑崖削铁立云根，绝顶东西石峙门。两戒山川分百粤，八州珠玉过中原。曾峰暖日回群雁，灌木高风啸一猿。蕞尔海隅民力困，沥肝谁为叩天阍。
明-张以宁-《过武夷》@羽节霓旌蔽紫氛，幔亭高宴武夷君。虹桥一断青冥隔，天乐多传白昼闻。岩挂玉机虚夜月，洞函金骨暖春云。紫阳见说今犹在，拜乞刀圭傥汝分。
明-张以宁-《次韵士良子毅登雷破岩刘大王庙唱酬》@纸挂高枝湿瞑烟，乞灵多是往来船。雷轰古石犹遗迹，雨湿荒祠不记年。护羽翠禽低隐竹，摇花白苇远粘天。封侯万里吾今老，早办扁舟别计然。
明-张以宁-《赣州郁孤台吊辛稼轩作》@郁孤台前双玉虹，一杯遥此酹英雄。风云有恨古人老，天地无情流水东。精卫飞沉沧海上，鹧鸪啼断晚山中。清江不管人间事，烟雨年年属钓翁。
明-张以宁-《送李叔成游茅山》@山头丹光涌日红，不尽幡幢来碧空。李白独骑一赤鲩，茅君导汝双青童。纤云上衣檞叶雨，坠雪扑帽松花风。仙人笑指海水落，相约蓬莱之上宫。
明-张以宁-《泊龟山（诗中之景，指洪泽屯也）》@白波滉漾青天垂，我行但觉官船迟。微微树短水尽处，惨惨日薄风来时。椎牛挂席打盐客，射鸭鸣弓踏浪儿。漫郎头白不称意，沽酒龟山歌《竹枝》。
明-张以宁-《泊十八里塘》@系舟古柳根，一犬吠柴门。欲记来时夜，问人何处村。
明-张以宁-《渡江》@几载途中月，窥愁酒半酣。送人杨柳色，今日是江南。
明-张以宁-《题道士青山白云图（四首）》@仙馆白云封，青山第几重。道人时化鹤，巢向最高松。
明-张以宁-《题道士青山白云图（四首）》@行到溪源尽，青山无俗氛。道人拈铁笛，吹起满川云。
明-张以宁-《题道士青山白云图（四首）》@只道溪源尽，遥闻钟磬音。却寻流水去，行尽白云深。
明-张以宁-《题道士青山白云图（四首）》@云气晓来浓，前山失数峰。道人夜作雨，呼起碧潭龙。
明-张以宁-《题月落潮生图》@参横天末树阴收，风响芦根海气浮。笑语渐闻灯渐近，谁家江上早归舟？
明-张以宁-《木槿花》@朝昏看开落，一笑小窗中。别种蟠桃子，千年一度红。
明-张以宁-《太和县》@晓挂船窗看，苍茫暝色分。前山知有雨，流出满江云。
明-张以宁-《扬州广城店》@潮落邗江夜，先将梦到家。扬州无赖月，独自照琼花。
明-张以宁-《衢州咏烂柯山效宋体》@人说仙家日月迟，仙家日月转堪悲。谁将百岁人间事，只换山中一局棋。
明-张以宁-《戏作杭州歌（二首）》@吴姬魫冠望若空，泪妆眼角晕娇红。染得罗裙好颜色，西湖新柳绿春风。
明-张以宁-《戏作杭州歌（二首）》@西陵渡口潮水平，十十五五发舟行。楼中燕子惯见客，不怕渡头津鼓声。
明-张以宁-《浙江亭沙涨十里》@重到钱唐异昔时，潮头东击远洲移。人间莫住三千岁，沧海桑田几许悲。
明-张以宁-《次翰林都事拜住春日见寄韵》@日高睡起小窗明，飞絮游丝弄昼晴。忽忆金河年少梦，柳阴骑马听流莺。
明-张以宁-《棠梨幽鸟》@扬州旧梦隔天涯，曾醉春风阿那家。幽鸟岂知人事恨，依然啼杀野棠花。
明-张以宁-《梨花锦鸠》@一枝新雨带啼鸠，唤起春寒枝上头。说与朝来啼太苦，洗妆才了不禁愁。
明-张以宁-《子烜买红酒》@吴江红酒红如霞，忆着故园桃正花。羊角山前几回醉，女须嗔汝未还家。
明-张以宁-《嘉兴有感陆宣公事》@官家忘却奉天时，岁晚忠州两鬓丝。今日北来车马客，夕阳祠下读残碑。
明-张以宁-《过桐庐》@江边三月草凄凄，绿树苍烟望欲迷。细雨孤帆春睡起，青山两岸画眉啼。
明-张以宁-《过崇安宿赤石水涩不下舟》@两岸青山下建溪，笋舆轧轧坐鸡栖。人间最是吴儿乐，一枕清风过浙西。
明-张以宁-《赋段节妇》@莫磨青铜镜，莫理冰丝弦。黄鹄不重行，女贞难再妍。嗟嗟未亡人，寂寂长自怜。百死何足惜，但惜负所天。嫁时旧巾栉，不忍弃且捐。所天谅有知，携之见黄泉。
明-张以宁-《春厓堂诗》@上天生万汇，何物能报之？所以古孝子，感兹《蓼莪》诗。况母红芳年，手提黄口儿。独于霜雪际，回此阳春熙。昔为断蓬根，今如芳兰枝。母恩虽莫报，子职当何为。愿将一寸草，化作倾阳葵。上以承君宠，下以报母慈。
明-张扆-《寄许澜伯》@予与澜伯同客绮川，澜伯以禁烟先回扫墓，寓舍有怀，因诗以寄。水泊山栖分自甘，我留君去意何堪。几回雨雪三槎上，强半莺花五坞南。宰木空惭归远梦，扁舟犹忆载余酣。从今莫惜频相顾，灯火虚斋迟笑谈。
明-张祐-《闲咏》@池上新荷绿，风清白鹭飞。采莲人已去，水面落红衣。
明-张于垒-《庐山看云一绝句》@溪中一片云，分作千林雨。惟闻溪流声，不见溪流处。
明-张舆-《秋日湖中》@风波千顷画船开，吹近芙蓉影里来。倒卷彩霞翻舞袖，斜飞白雨溢行杯。总宜园冷花无主，苏小坟空草作堆。为倩金戈挥落日，秋声莫向树头催。
明-张舆-《湖上分韵得香字》@晴麓云横万里长，出门步步是春光。近湖酒阁多红杏，隔岸渔家尽绿杨。箫鼓声寒心自醉，绮罗魂冷骨犹香。漫游不是矜年少，嬴得闲情似洛阳。
明-张舆-《约可闲老人访王药圃》@明朝寒食风日晴，可闲欲同湖上行。先拾玉壶园上翠，却听瑶石山头莺。茶铛烦为试新火，杏酪不须和冷饧。君若肯将花径扫，日高相与到柴扃。
明-张宇初-《独酌》@曙雨改余春，新流注深谷。幽居绝世氛，微月淡丛竹。曲蘖非素耽，聊从写情曲。吹万等劳生，胡能竞奔触。
明-张宇初-《养疾》@怀疴卧宵雨，晓雷震南隅。养疾向微愈，食息稍自如。开颜盼林木，草莽未剪除。整书避础润，新水盈川渠。天云复西行，阴翳交庭芜。感幻慕轻逸，澄神以凝虚。杜权发几踵，慎损良非愚。敛视涤尘滓，安足拘。¤
明-张宇初-《养疾》@冬风何凝寒，向晦复淹疾。叶落群林鸣，百草悴丛苾。寒谷回微阳，流云澹孤逸。事药偶就火，亲书犹抱膝。窗帷暖气舒，然灯月初出。竭涧无晨冰，繁霜熟园橘。天壤曷有瘳，气机畴与逸。渊默养太冲，何必怀方术。¤
明-张宇初-《养疾》@沐发不整冠，寒飙吹薄帷。颐疾觉带缓，编简生尘姿。妍芳悴薮泽，蓬蔓余春菲。露下空阶明，栖鸟巢故枝。浮生等大患，药石岂吾资。但愧壶丘子，荣悴何足悲。¤
明-张宇初-《养疾》@濯足山涧中，杖策暝乃还。寒蜩鸣疏树，落日下西山。灌园露已湿，倦息衡门间。墟里或过问，跬步愧益艰。窭空非苦疾，鹑衣畏祁寒。宁贻启期诮，齿落无衰颜。
明-张宇初-《夕怀》@落日未没山，明霞烂西隅。疏林俯平野，飞烟散轻凫。宿鸟栖复鸣，灯火起邻墟。明月照东园，余寒袭裳襦。启扃坐虚庭，延泳思莫舒。世故感浮情，淳风朝夕殊。玄天默无语，终尔归空无。
明-张宇初-《山舍夜坐纪兴》@潜僻非世图，幽恬足真赏。晨招逸人来，远策缓藜杖。叙别罄春醪，园蔬雨余长。延欢喜就宿，窗籁风泉响。草露喧候虫，林星耀虚敞。芳池写初月，山气袭膏壤。沉寂谐静便，栖迟惬敦养。轻蜩蜕污浊，冥鲲绝疴痒。久违商皓游，焉期漆园想。然薪尽永夕，聊与谢尘鞅。
明-张宇初-《乙亥季夏还山居偶兴》@末夏炽余暑，幽期谐素衿。川源蔽繁绿，溪渚澄苍浔。田舍静鸡犬，荒蹊抱深林。圆渊敞灵构，叠嶂罗高岑。荷气薄朝露，鱼波衣重阴。披荆遂恬息，濯涧清闲心。遗世匪尘傲，养真宜自任。秋风动早思，写我丘中琴。
明-张宇初-《负暄（二首）》@负暄爱日和，云霭薄向舒。穷山积寒翳，庭树凋亦疏。下泉方斯蛰，田野聊安居。禾黍藉陇亩，返刈多空虚。感念曷为整，世漓迹亦殊。焉知温煦乐，尚及散与樗。繁霜悴百草，幽花杂园途。献君亮何由，芜秽益自除。寥寥太古意，涵泳自有余。¤
明-张宇初-《负暄（二首）》@投身寂寞滨，自谓此生足。环堵翳蓬蒿，清阴覆园绿。聊支风雨凌，宁与世缘触。息交轮鞅稀，寡虑鲜情束。蔬食不求余，高趺惟弊服。结习尘障生，虚妄薰陶熟。苦淡视莫亲，浮萦互趋逐。孰探天地和，心境湛敦复。大哉艮始终，硕果契山木。
明-张宇初-《野眺》@北风吹狂澜，江水浊不澄。牛犬行平冈，木落山纵横。轻雾散林渚，孤钟度危城。泊舟且无寐，长河终夜鸣。弊服倦驰迈，积雨将寒生。物情异旦暮，幻质奚将迎。凄凄葭菼间，怊怅徒抚膺。
明-张宇初-《甲戌三月二日出行》@霁雨解前峰，幽原策归路。荒蹊蔓草春，野水平桥度。悦鸟近声圆，耕牛缓犁步。丰泉阴壑鸣，密竹中园素。灵岫敞虚轩，荆扉护云固。新流泛池溢，繁翠盈窗户。扫榻理残书，扶筇历榛顾。丘林适所娱，姤浊岂浮慕。虚澹美遐踪，颠危惕宜务。安由绝世缘，木石藉深处。倦翮止枝巢，先迷感余悟。聊舒栖遁情，生意足农圃。
明-张宇初-《雪晴遣怀》@辞乡苦淫雨，旬日喜初霁。达曙星汉明，严霜凛寒气。仆夫戒晨发，解缆火先炽。狂风初向止，朝旭悦南至。宿霭散平川，遥烟澹孤屿。峰回积雪白，滩险寒流细。野艇溯渔纶，商帆洽凫戏。洲渚薄欹倾，人烟阒迢递。征途值岁晏，行迈眷遐睇。尘网日疏违，危机慨浮世。束书谢旅贞，百感胡内翳。君恩戴弥厚，蹇拙愧庸器。宠渥逾素期，微裨莫涓致。民彝困蟊贼，管晏渴群睨。顾念衰朽侵，何由觌经济。汀梅烂始英，崖竹滴空翠。少慰幽晦情，奚能惬真契。愿言返驾早，永托丘园憩。
明-张宇初-《登陆文安公象山祠堂故址》@羲尧体乾运，王道持伦纲。舜禹袭神器，精一斯传彰。周亡《雅》、《颂》息，仲尼语张皇。伊说佐受命，况轲司振扬。伟兹大经奥，百世垂辉光。陵夷几更历，明晦违天常。濂洛启潜綍，建中续虞唐。青田荆山璞，宏闻皎旻苍。寸心宰灵妙，昏塞非违伤。动静该至理，惕焉惟内强。圣训炳星日，卓操逾冰霜。横经宅雄胜，古象增浑庞。雪馆夜灯集，风庭春雨长。关闽觉支蔓，吴楚被余芳。驽质愧庸昧，师谟幸遵详。云岑慕远谒，佛刹榛莱藏。探陟访遗旧，荒基屹崇冈。肃衿悚瞻睇，天宇澄秋阳。翠台耸前挹，旷缈归毫芒。浮观励先躅，敢意窥鸿荒。湍驶难砥柱，大音孰仪凰。八表视环辙，千龄仰休光。
明-张宇初-《癸亥元日》@初阳改岁运，积雨晨将疏。微和兆春育，云物薄向舒。清濑散幽汀，佳禽语荆芜。飘梅藉苔径，丛竹横交疏。池萍敛稚绿，密藻含清漪。玩理足自悦，物情岂无余。年更愧齿长，钝学终焉如。向晦惟慎独，绅言良足书。
明-张宇初-《晚霁》@夕阳媚春晖，浮翳方四展。乔木欣向荣，阴雪明孤巘。疏篁鸣晚风，寒霜晓初遍。悦鸟喧渐和，新流泛池浅。遥烟澹墟邻，云磴盘幽藓。落日杂农谈，园蔬绿方剪。年增感易深，悔吝畴自遣。素业慨高怀，研心资砺碾。玩世适余生，谁将视真践。
明-张宇初-《仲春喜晴》@近社喜连晴，林风和仲月。清霜滞秀姿，偃卧淡怡悦。林冥钟尽迟，池平草初茁。溪岚散喧濑，浦树春荣发。淹抱非世徒，遐踪睇高洁。阳冈栖白云，偃息孤怀惙。幻迹信萍踪，虚衿皎冰雪。
明-张宇初-《旅怀》@落木号凄风，蟋蟀鸣四壁。寒灯照帘帷，丛薄林露滴。弊帙散未收，遗言藉闲适。更长城鼓遥，星月杂行迹。余梦感遐思，初霜古枫赤。忽兹岁月深，念登历。虚中竟谁论，永夕增叹息。无寐幽抱盈，空林静寒碧。¤
明-张宇初-《旅怀》@起早月尚明，微风响庭树。遥钟尽残河，池草盈白露。披衣行空庭，孤禽语平曙。酬措每疏慵，晨光起檐户。孰知愁虑牵，丘壑慕恬素。薄俗擅奸危，皇情感深顾。岁阑贫病侵，幽愤徒朝暮。¤
明-张宇初-《旅怀》@夕阳下城西，平野荒烟断。淅沥晚风鸣，鸟静芦葭乱。归人行且迟，落木疏汀岸。滞旅倏秋霜，池月来轻幔。方惭婴世氛，悔吝益贞干。羁絷久何堪，良猷匪前算。聊从适素怀，斯道俟潜贯。独有岁寒心，松筠契冰涣。
明-张宇初-《元夕后喜晴登靖通庵》@春阳蔼微和，扶疾释余怠。真馆肃虚寥，幽寻倏逾载。小径迷积叶，云萝递空籁。飘梅散轻醿，竹柏纷映带。澹寂每清神，晴岑列窗黛。灯宵杂市喧，鹄伫凌空界。抚心倍仰止，素托抱深赖。丛阴支倦还，由兹悟悬解。
明-张宇初-《观朝雨》@春阳蔼初暄，宿雨散晴雾。虚室湛冲融，研书感崇慕。新流漾薄风，密藓留闲步。园鸟鸣曙柯，炊烟淡墟树。夙心际玄迈，逝景惕川赴。俯睨抱深衷，驰形愧前务。良猷寡志符，中亮徒潜顾。饰伪等尘睽，颐贞止安素。带经农圃间，恬逸自随处。化育有至功，希言睇先晤。
明-张宇初-《春雨述怀》@方雨盈暮春，微和殷仲月。幽居适静恬，涤此烦忧结。管葛非世才，鞅斯固时蹶。悲怀黎元慨，曷睹孤愤辍。愿协安期游，远遂巢由别。防闲在立诚，肥遁滞所悦。永夕怅膏霖，崇朝坐轻。韶光愈萍梗，荣艳第消歇。弱柳间啼莺，丛芳薄鸣筜。回溪急涨喧，梦草群芳孽。宴寂乐虚明，尘编或余阅。蚁封竞朝暮，狐啖纷起灭。千截一息存，冲衿皓冰雪。精庐分处约，念彼情内热。终藉岩谷栖，捐躯付高洁。
明-张宇初-《六月二十三日晚宴仙岩有赋》@宿雨解秋阴，幽寻泛清渚。先晨预幽期，真赏宜阑暑。华萼秀联芳，耆英善谈麈。轻流浅抱沙，远濑潜通浦。峭石散支机，澄潭回钴翏。蘋鸥点雪华，汀鹭浮银度。野蔓晦重阴，遥山带微雨。探奇尽穷僻，始访云岩路。灵窦虎龙盘，神踪辟轩户。苔深綍庖庾，萝翠横机杼。浩啸绝氛埃，空歌激烟雾。崖悬一室虚，列席平沙浒。胜集岂凡缘，谐欢杂觞俎。自非契仙调，岁阅方瀛府。诚谒复古祠，牵尘愧迟步。丹丘擅雄怪，宜此风雷护。旷劫视浮槎，冲襟涤千古。
明-张宇初-《晚兴偶成》@明沼湛方诸，新流涨嘉澍。玄阴度?云，绝涧飘寒雾。人踪泥潦稀，暝色禽蛙暮。远睇感先期，丛怀慨危务。休潜遂兹适，世虑犹缠互。妄迹逐尘生，真源妙无所。春华又易年，衰蹇增惭慕。得失从化机，丘园足跬步。
明-张宇初-《步南涧作》@谢拙契衡茅，还筇熟登眺。丘林满秋气，涧谷集藜藿。阴壑翳微云，层岑屹孤峭。平原过雨滋，落木轻风僄。嗟予困蹇运，退遁匪观徼。卧病日衰迟，资药惭非少。由知悔吝长，得失从嗤诮。择执视污隆，哺趋媚颦笑。疏瀹耻奔流，兀隉慨殊调。丝氂或胜用，薄缶难终嘹。息躬事抱瓮，适趣逢荷。宁效穷途悲，欣洽苏门啸。降衷属明命，玄默綍机妙。哀哉狷狭徒，日夕自沦燎。万化会有归，投簪藉渔钓。枘凿异所投，艰贞曷漓耀。谮谀遽成虎，矜宥仰明照。
明-张宇初-《雪后早还》@幽人素嘉遁，励节抱贞独。冬候喜久和，言旋课樵牧。嚣尘顿斯涤，冲漠久常足。雪?翳层云，风崖峭孤木。初梅含众芳，涸沼沁寒绿。开轩理遗帙，然薪续明烛。自悲世网婴，息倦谢羁束。强涉川途艰，荒径凋松菊。幸蒙休明眷，往吝鉴披腹。孰志后簪裾，惟怀友麋鹿。矧兹氛祲驰，轇輵迭摧踀。志士耻轩途，污隆岂藩触。愿谐冥寂徒，洗耳临涧曲。非乏解牛硎，惭媚忘羊逐。席温勾漏松，棹伫山阴竹。永托岁寒期，冰霜靡萎馥。玄阴未改春，流景遽何速。悟幻信若浮，虚中了无欲。鄙哉鳣鲔趋，腥腐甘驱促。千载付空言，浩歌还浚谷。
明-张宇初-《卧疾》@养疾逢春尽，庭除半草莱。乱云添夜雨，惊鸟落残梅。浊俗增膏火，闲心久木灰。白头非所待，林卧绝尘埃。
明-张宇初-《喜晴》@立夏天方霁，闲情喜暂舒。树深添雨润，溪落见人疏。夕照斜依竹，园花落近书。年来惟懒拙，殊觉称幽居。
明-张宇初-《山居晓起》@晓雾成秋冷，山居竟阒然。宿云黄叶路，残雨白榆天。涧落鱼丝静，苔荒屐齿连。无由谢尘垢，高枕并书眠。
明-张宇初-《晚游新兴寺》@晚过新兴寺，扶藜野步轻。鸟啼春雨足，花落午风晴。僧室连云住，山阿带雾行。武陵归路近，已听涧松声。
明-张宇初-《望吴山》@吴越游程熟，溪平驿路分。夕阳回浦树，秋色满湖云。曲溆船孤棹，凄风雁独闻。浣花茅屋小，别思梦纷纷。
明-张宇初-《晚行（二首）》@倦行偏旅思，蔬味喜初闻。野道堆黄叶，人家住白云。鸟啼斜照薄，风急暮帆分。归策犹暄暖，徒知厌世氛。¤
明-张宇初-《晚行（二首）》@苦疾嗟长道，舟涂总未安。晚程逢雁少，秋梦到乡难。鱼贱知河落，鸥轻信水宽。篙师时冻语，不敢怪风湍。
明-张宇初-《辉山登舟》@经行山径熟，霜叶满归舟。野渚横疏树，重滩引细流。残霞惊水鸟，寒月白芦洲。乡邑欣逢旧，从耽水木幽。
明-张宇初-《腊月望夜》@腊半宜阴冻，青阳转小和。江梅春暖动，霜月夜寒过。霁雪随鸥尽，朝云逐雁多。衰迟惟涧壑，宁意紫芝歌。
明-张宇初-《野眺》@山谷寒应早，幽怀绝垢氛。白波双涧雨，红树半坳云。啼鸟欺新冷，潜鱼傍夕曛。寂寥何所慰，先哲有遗文。
明-张宇初-《春暮自遣》@林居休暇日，春尽夕阳坡。山近青岚少，池平绿草多。暄风巢燕定，残雨晓莺和。薄世情缘淡，应惭逐逝波。
明-张宇初-《桐江即事》@每爱桐江秀，尘衿洗黛螺。水流浑不尽，山静看偏多。秋树连云住，渔篷载雨过。何当无一系，钓濑老烟波。
明-张宇初-《春寒》@好遁宁高尚，栖迟若去官。扫云期晚霁，卧雨惜春寒。张说文辞癖，陶潜水木宽。故人书少慰，尘累了无干。
明-张宇初-《月下夜行》@官舸宵征上，丹衷切帝畿。水寒霜逼枕，江静月侵衣。微火村墟僻，残烟网罟稀。山林衰倦久，鸥鹭惬忘机。
明-张宇初-《秋夜》@暮秋风露菊初黄，夜冷侵帏解薄裳。雨气著帘林暝早，树声接市濑喧长。囊书随分穷糟粕，尘事关心付秕糠。安得委身蝉蜕等，白云黄鹄与翱翔。
明-张宇初-《访朋山如愚尊师榆原真馆》@榆晚高堂续构成，独桥双涧步秋清。牵篱野蔓残花影，绕户林塘过雨声。种术圃通黄叶路，采芝人老白云扃。诛茅拟傍朋山主，且遂茅茨话拾荆。
明-张宇初-《偶成》@寥落文衿叹二髦，倚空灏气渺秋毫。树云分暝侵残帙，江雨添凉入弊袍。新沐尚应惭贡禹，故书犹拟寄山涛。无端岁月催疏鬓，笑指芦花试小舠。
明-张宇初-《客中病怀》@弥旬卧疾越江干，无限乡愁遣更难。梅雨涨溪啼鸟滑，蒲烟湿岸落花残。玉阶累撷芙蓉珮，瓦缶犹斟苜蓿盘。身世浮云知底似，客怀直欲向谁宽。
明-张宇初-《闻霜钟》@霜满琼林度晓钟，月华流韵彻晴空。投簪几忆鸿鸣露，欹枕犹惊鹤唳风。银叶香消深馆里，梅花调远古城东。十年感慨成无寐，应律音长岂世同。
明-张宇初-《晚立》@晓试春衫雨雾中，半庭芳草湿残红。杜鹃啼过斜阳去，又是楼头芍药风。
明-张宇初-《感旧偶成》@故朝台馆势连空，多在荒烟野水中。愁杀芦洲风急处，寒笳吹过暮城东。
明-张宇初-《忽雨（二首）》@飘风急雨燕初泥，新竹成阴小阁西。数卷残书香篆息，园花落尽到荼蘼。
明-张宇初-《忽雨（二首）》@依稀烟树暮鸦风，春事无端怪落红。白发相知有谁在，卷帘闲坐雨声中。
明-张宇初-《三月一日寒食》@残花细雨半钩帘，过雨溪山总翠蓝。禁火人家春寂寞，莺啼应未到村南。
明-张宇初-《晚兴》@晚来山色翠芙蓉，树带溪声水接空。自是江南春雨久，柳阴啼鸟楝花风。
明-张宇初-《题自画秋林平远》@北苑高情宿世同，疏林汀渚正秋风。研池洒墨应多思，写向寒烟夕照中。
明-张宇初-《故园自适》@过雨啼莺著意闻，晚香栏槛小桃春。时光怪杀空归去，似倩垂杨绾住人。
明-张宇初-《社日雨》@桑柘林中正雨肥，谁家醉社板桥西。风烟只著垂杨柳，莫遣梨花湿燕泥。
明-张宇初-《春寒》@烟雨声中酒梦残，蘼芜添绿又春阑。鹁鸠唤处西风急，自是杨花惹暮寒。
明-张宇初-《闻莺》@绿阴垂地晓闻莺，山雨溪岚郭外情。正恼病怀无绪久，远风吹作送春声。
明-张宇初-《四月三日赴演法观视断碑因赋》@雨逐西风遍野蹊，翠林深密石桥迷。杜鹃不识春归尽，尚送余寒著处啼。
明-张宇初-《病怀（二首）》@晓寒花影罢芳丛，半下疏帘拂面风。病态不关淹酒思，残春看过雨声中。
明-张宇初-《病怀（二首）》@几株芳树晓婆娑，六尺横窗卧小疴。梦到西湖听春雨，涌金门外落花多。
明-张宇初-《南丰舟中》@春寒啼鸟怯西风，小艇江波湿雾中。并坐短蓬樽酒尽，片帆烟雨到城东。
明-张宇初-《过姑苏》@寒林人语四更初，野水湖烟半有无。城郭萧条应梦少，月斜听鼓到姑苏。
明-张宇初-《夏景》@深院棋声月正长，博山添火试沉香。道人鞭起龙行雨，带得东潭水气凉。
明-张宇初-《冬景》@养就还丹不怕寒，独骑黄鹄上云端。笑谈借得天家雪，散作琪花满石坛。
明-张羽-《杂诗（三首）》@后皇有嘉树，受命生南国。谬承雨露恩，结根非一日。如何游闲子，攀条摘其实。一摘已自伤，况乃再三摘。清霜凋绿叶，荣枯良未测。¤
明-张羽-《杂诗（三首）》@泠泠山下泉，汩汩谷中源。中有双鲤鱼，浮游戏波澜。江汉岂不深，欲往道无缘。风云谅难遇，栖栖守故渊。但恐勺水枯，终为渔者怜。感此令人悲，置身良独难。¤
明-张羽-《杂诗（三首）》@生平慕游侠，驱马适东周。周人重千金，所遇非我俦。抚剑登太山，历览鲁与邹。小儒事弦歌，龊龊安足由。北临邯郸道，平原旷悠悠。尝闻虞卿贤，斯人不可求。悲哉穷途士，缓急将焉投？
明-张羽-《拟古（四首）》@闲夜会亲友，置酒临高堂。秦筝间赵舞，吹笙复鼓簧。清音随飘风，逸响绕修梁。坐客咸同志，宁复算羽觞。人生忽如寄，富贵安可常。含情待所欢，渺渺天一方。譬彼鹖，扬声待朝阳。忧思怨零雨，白日何时光。且当极欢宴，聊以慰中肠。¤
明-张羽-《拟古（四首）》@薄游上东门，南望青山阿。松柏郁苍苍，绝顶亦嵯峨。中有避世者，存身养元和。我欲求其人，年岁空蹉跎。驱车寻归路，延目望三河。古来节侠士，孤坟蔽蓬科。杀身不成仁，倏如飞鸟过。宛转采芝曲，令人生叹嗟。¤
明-张羽-《拟古（四首）》@出门行康衢，所见但车马。登高望太行，中原空旷野。胡雁投南迁，白日从西下。值此岁年宴，无可为欢者。驰咏寄亲友，孤怀聊用写。布衣可终身，爵禄当自舍。¤
明-张羽-《拟古（四首）》@处世如逆旅，生年少至百。朱颜易枯槁，鬓发终变白。一朝气息尽，奄然归幽宅。衣裳弗复御，车马他人得。岂无俎豆陈，满案不能食。所以君子心，鼓瑟以永日。佳宾时相过，浊酒聊共适。况此忘百忧，陶然谢形役。区区尘俗中，鄙吝深可惜。
明-张羽-《杂言（十一首）》@青阳萌始节，万物咸光昭。我亦动新怀，晞沐起晨朝。俯览手中镜，仰看枝上条。枯卉有再荣，华发行已焦。总角服遗训，老大望逾遥。不伤华发衰，但恐志业消。学成在永久，期之于后凋。¤
明-张羽-《杂言（十一首）》@右军怀逸民，向平悟《易》卦。如何不决去，皆云待婚嫁。区区儿女情，达士何足挂。我今履其境，此语叵深讶。嗟予丧乡土，旧业废耕稼。连蹇五九年，玄发忽已化。一女首甫笄，两男肩相亚。依依向父情，款款接言话。素怀归衡庐，顾此岂遑暇。寒鸡翼其雏，鸣鸠均上下。物性犹有然，人情谅难舍。何当携幼稚，尽室腾远驾。¤
明-张羽-《杂言（十一首）》@蜀严好沉冥，日食止百钱。卜筮人所轻，久之操弥坚。君子有所贵，乃不在当年。百世有知音，何必钟期然。子云大区区，誉之公卿间。卑哉益州牧，乃欲吏高贤。岂无王侯贵，敢见不敢言。斯道诚两得，永为后世传。¤
明-张羽-《杂言（十一首）》@此邦非吾土，寄迹聊在兹。旅食何所营，亦复假耘耔。玄冬苦霖潦，良苗奄离披。至今畎浍间，余波渺相围。行恐春泽盛，耕垦失其时。共虞斯人难，岂独念吾私。先师有遗言，耕也有时饥。且当竭所务，天道非我知。¤
明-张羽-《杂言（十一首）》@昔予居南山，乐有同心人。形迹不暂乖，栋宇复为邻。有酒更相呼，得粟还我分。时时榛曲中，相携采荆薪。两贤不相猜，所贵得其真。一朝各异路，隔涉吴与闽。拙宦失其宜，薄责恒苦辛。慈母抱沉忧，兴言涕盈巾。昨者访故庐，松竹稍或存。依依亲旧迹，戚戚感良辰。命驾欲相求，风波限通津。尚想古人交，俯仰愧此身。¤
明-张羽-《杂言（十一首）》@士有避世者，高居浙江源。王室方横溃，斯人独孤骞。抱琴倚衡门，清风拂朱弦。举世莫能屈，乃独诣任延。扫门为辱，尺牍情屡宣。意义有相激，权位非所先。周公下白屋，斯礼自古然。区区功曹檄，何足致高贤。¤
明-张羽-《杂言（十一首）》@生平颇爱酒，未尝自斟酌。一与佳宾遇，陶然不复却。虽得一醉欢，伤生莫能觉。况复多谬忘，空为俗所薄。静言思利己，一止良不恶。东邻有父老，顾我忽大噱。与子共秃翁，忍弃手中爵。酒为荣卫桢，多忧正相博。呼儿漉新酿，且复共酬酢。醉罢各相恕，谁诚责狂药。¤
明-张羽-《杂言（十一首）》@青青女贞树，霜霰不改柯。托根一失所，罹此霖潦多。高枝委为薪，落叶掩庭阿。弱柳对门植，秀色一何佳。物性固有常，变幻其奈何。¤
明-张羽-《杂言（十一首）》@伯鸾舂吴市，伉俪乃相之。布衣日操作，椎结无容辉。居贫敢忘敬，举案与眉齐。斯人亦何修，感彼糟糠妻。买臣躬负薪，室家请长辞。岂惟匹妇丑，君子谅有亏。周道兴闺房，衽席讵为微。所以郤缺耨，重耳任不疑。斯道久寂寞，捃摭为此诗。¤
明-张羽-《杂言（十一首）》@余生惮远涉，旅寄百里余。自从去家来，岁月忽已除。岁晏人事迫，卷秩还故居。扬舻发东皋，挂席指西隅。且从家私务，暂与友爱疏。渺渺遵溪渚，行行入吾庐。依依携童弱，蔼蔼会里闾。启扉玩东园，绿叶荣韭蔬。采之侑春酒，数酌忘饥劬。但苦遭潦荒，美秫无旧储。犹当望来稔，尊中长不虚。空名百岁后，此事非我须。¤
明-张羽-《杂言（十一首）》@抱拙衡门下，久已忘鸣琴。凝尘翳其徽，弦绝调亦沉。时还置我膝，命酒聊自斟。高歌出金石，拂拭趣已深。酣来枕之卧，冥此千古心。吾亦忘吾形，何事待知音。
明-张羽-《春寒》@斋居滞积晦，余寒袭春服。谷风从东来，微雨乱相续。兰心茁还卷，蛰户启仍伏。树冷寂鸣禽，庭荒绝来躅。此时重燃火，倾觞泛新醁。寻芳期自慰，怀人思方数。淑景元易徂，掩扉愁独宿。
明-张羽-《三月三日期黄许二山人游览不至因寄》@曜灵无停机，四序互相更。唯有暮春节，在昔重其名。姬旦城洛邑，多士方来并。羽觞随流波，逸语存遗声。秦王临河曲，高会列簪缨。金人贡长剑，夷夏俱来盟。伟哉伯王业，小人非所营。独爱晋诸贤，流风有余清。亭皋列茂树，修竹荫峥嵘。幽兰交绿阪，清湍左右鸣。济济少长集，鲜鲜春服明。中有王与谢，文华冠群英。沿坻玩流转，列坐无所争。觞来不复停，篇翰随意成。一醉达天和，旷然遗死生。俯仰宇宙间，何物累其情。我欲效斯人，兹晨且游行。如何千金诺，翻自意所轻。叹逝怀方结，望来念徒萦。良游诚难遇，默默掩柴荆。
明-张羽-《春日陪诸公往戴山眺集暮入北麓得石床岩洞诸》@张宴凌崇颠，返策憩涧阴。南岑夙厌历，北麓今始临。危磴绝来术，崩壑瞰空潭。幽窦抱虚白，哀牝递清音。傍探闯窈窕，侧坐倚岖嵚。古苔纹已驳，春蒲茸渐深。幽禽语相续，惊?窜莫寻。扳萝罥修袂，折兰芳素衿。奇踪掞自古，胜赏发予心。虽微舞雩咏，敢谐溱洧吟。山河永襟带，微生终陆沉。愧乏古人操，将何视来今。
明-张羽-《初至西林喜遇徐幼文》@与君三春别，成此一会期。清言美无度，离绪俄相遗。况复在丘园，俱无冠带縻。逶迤下泽游，皎洁艳阳时。桃红媚墟圃，竿绿遍川坻。覆觞申宿恋，开秩问新知。澄怀悟渊泳，脱迹仰冥飞。幸同赏心遇，白首永无违。
明-张羽-《春初游戴山》@云罗横四海，田野无遗英。尚赖二三子，共怡山水情。煦煦新阳动，寥寥天宇清。昔人称四美，兹晨遂成并。前登高丘阻，遥睇澄湖明。凭林招远风，松桧自成声。俯仰天地间，微躯良不轻。安能自羁束，坐使众累萦。处贱足为贵，抱素讵非荣。逍遥解神虑，庶以适吾生。
明-张羽-《雨夜》@寝阁去门远，春雨荒园夕。谁谓在人境，宛似空山客。禽归暗竹喧，风断疏钟寂。戚戚寡欢悰，良宵端可惜。
明-张羽-《山中送陈惟寅》@春山有佳趣，累日同游寓。我为采薪留，君先拂衣去。竹翠落闲阶，莺声出高树。空馆愁独归，依然携手处。
明-张羽-《春昼》@人间白日静，鸟鸣高枕余。薜萝引修蔓，绿覆茅檐虚。砌筠初过雨，窗风时弄书。已无车马迹，适似田家庐。于焉何足恋，性自乐幽居。
明-张羽-《雨中试笔》@门径素来静，雨中人更稀。山禽时一啭，田雉每双飞。客散罢琴宴，心闲清道机。南山有佳色，相对共依依。
明-张羽-《酒醒闻雨》@端居苦炎热，独卧多早寤。微醉易成醒，起闻山雨度。萧萧烦燠解，寂寂凉飙举。床空簟更清，漏永天难曙。丰霤落芳塘，惊禽起山树。此时一披襟，将何慰幽素。
明-张羽-《晚凉放舟》@徂暑惊节谢，幽烦倦日永。玩舟乘夕凉，沿渚入烟境。霭霭残阳飞，沉沉绿阴静。苍茫水容寂，照见归禽影。开襟招远风，延目认遐岭。偶游非素期，炎氛聊暂屏。守拙寡世用，寻幽得澄景。清赏犹未惬，孤舟当重整。
明-张羽-《雨余闻蝉》@村园夏雨歇，众绿阴已成。高斋掩昼寂，新蝉今始鸣。嘈嘈断更续，嘒嘒远还轻。响悲逐凉吹，欢谢引离情。属耳念已集，感物襟易盈。烦聒方自此，稍待秋林清。
明-张羽-《始闻早砧》@寂寂秋景晏，萧萧凉吹生。闺人感寒至，一轸远人情。嘹亮清砧动，纡徐捣杵鸣。微茫带烟远，萧疏出林轻。此时离居客，单眠梦亦惊。披衣一惆怅，斜月满山城。
明-张羽-《咏秋荷》@杪秋霜露重，弱质感凉频。衰迟含夕气，牢落凌萧晨。衰红已散雨，余香尚近人。翻思盛夏节，玩舟涉广津。摘花赠游女，采绿宴佳宾。秋风不少伫，感此尽漂沦。人道每如此，谁知衰盛因。
明-张羽-《秋阴远望》@重阴生夕霏，阴霭纷如雾。乍睹余霞景，已失前山处。氛氲迷去鸟，杳眇沉疏树。望远一凄然，徘徊独归路。
明-张羽-《初晴登望》@兹晨气候佳，淫霖始云歇。举目眺西岑，青翠连城阙。卉木蔼阳和，朝霞互兴没。野杏花新试，谷莺声乍发。岩壑晴色敛，云烟夕霏豁。遇物感时芳，驰思生超忽。心胜景无厌，理存情自达。延咏赋新篇，聊当慰寂蔑。
明-张羽-《晓起》@新寒人独卧，寝扉风自开。向无羁旅念，秋思亦佳哉。曙禽翻暗竹，白露泻青苔。欲赋幽居意，对景每难裁。
明-张羽-《秋郊行玩》@新秋景物嘉，树绿昼亦凝。微雨夜来歇，朗然天宇清。幽蛩倏知候，篱豆花间鸣。边鸿未通信，丛桂已含英。恰因文墨暇，一绕林间行。幽栖寡尘虑，散步写中情。逍遥玩澄景，焉知有世荣。
明-张羽-《寄中竺泐季潭》@师从钟山来，遗我故人书。一入白云去，相思秋雨余。徒惭尘土迹，来拟竹林居。遥想中峰月，清梵满空虚。
明-张羽-《苕霅溪》@巍巍天目峰，高大压南纪。崩泉初滥觞，奔放成兹水。分流为苕霅，汇此古城里。滔滔逝不停，脉脉来难止。极目更清寒，漪漪澄遥滓。朝来春雨涨，汹涌蛟龙喜。舟樯纷来往，万斛等一苇。翻翻轻鸥逝，袅袅渔歌起。我欲把钓竿，来问玄真子。
明-张羽-《何楷读书堂》@整棹泛澄湖，春物畅我怀。前登何山岭，短策穷萦回。晋代有高人，结屋临涧隈。至今读书地，石磴不生苔。幽踪去已久，遗构安在哉。山僧依胜迹，下结莲花台。乱来各飘荡，龙象亦倾颓。乃知兴坏理，道俗俱可哀。清风动岩壑，松声四山来。只疑斯人存，遗韵尚徘徊。我欲招其魂，举目但蒿莱。临觞聊一酹，惆怅愧高才。
明-张羽-《碧澜堂》@蔼蔼层城阴，弥弥溪流漫。问谁所构堂，轩窗傍高岸。答云唐刺史，文采当时冠。华筵势独高，宾佐俱才彦。吹箫横落日，画蒨如云散。健儿簸旌旗，水战逞奇玩。临流赋新诗，意气共称叹。烽火几荒残，城郭多迁换。歌声久矣灭，邮亭锁溪畔。台倾鸟雀下，阑坏凫瑽乱。惟余南山青，依然眼中见。
明-张羽-《白摐洲》@层城郁迢迢，长溪贯双流。喧然闤阓中，乃有白摐洲。兹晨策杖往，秀色散我忧。窅眇蛟龙窟，澄明鸥鹭秋。开花照白日，接叶暗渔舟。凉风起其末，客衣薄飕珝。我欲携童稚，具此双钓钩。高歌绿水曲，散发洲上头。安能随世人，负我平生游。
明-张羽-《下菰城》@迢迢下菰城，乃在衡山址。卜筑自何人，云是楚公子。连峰负崇墉，重皞抱溪水。得非蒸土成，讵乃久不圯。衢路化为田，睥睨犹可指。牛羊恣来牧，狐兔穴不起。想当豪贵时，宾客盛莫比。高门游侠窟，诸侯交贽礼。剑佩纷相摩，杂沓曳珠履。荣华不可常，零落今如此。岂徒雍门琴，独下田文泪。
明-张羽-《岘山》@苍山走南门，雉堞隐相并。明湖眇东汇，乱石皆北向。势如渴虹奔，饮首临巨涨。孤亭压其颠，洼石类盆盎。十手可对饮，斧凿自天匠。平生爱山水，脱身事幽访。落帆绝壁下，登探俯清旷。冥冥沙鸟逝，泛泛渔舟漾。崩崖露黄肠，云是古人葬。我闻襄阳山，兹名乃相况。羊公仁足怀，杜子功可尚。当时一跻攀，山势益增壮。愧我非古人，登兹独惆怅。且当随鸥鹭，散发凌浩荡。长啸天地间，身名两俱忘。“并”，音“傍”，与“忘”皆去声。
明-张羽-《陈武帝宅遗址》@霸先亦人杰，出自太丘陈。洗马初南迁，卜宅苕溪津。山川钟奇秀，末运生异人。出当梁祚衰，殷忧致经纶。拯溺济横流，受禅主生民。化家乃为国，霸业谁与伦。我来吊遗址，四望静无邻。狐兔窜古瓦，寒烟暮氛氲。哀泉泻幽壑，鬼火明荆榛。感此兴废理，乘时各有因。忧来藉芳草，叹息泪盈巾。
明-张羽-《过云岩（在虎丘寺）》@逶迤度前峰，到寺行屡歇。斋庖竹外烟，汲路松间雪。睹水悟真源，闻香解禅悦。欲共老僧言，相对还无说。
明-张羽-《迁居怀沈都事》@岁晏共依仁，孤舟泊烟麓。以君吏隐地，息我静者躅。家贫乞假多，情狎儿童熟。留滞连冬春，绕庭芳草绿。开樽对疏雨，悬灯照深竹。谁知今夜别，独掩高楼宿。
明-张羽-《怀景佺师》@旅宿厌烦喧，爱此僧居静。莲宇已摧颓，茅斋自清迥。山光林际来，野色雨中净。池水不生澜，袈裟坐相映。累日滞幽寻，绿苔应满径。
明-张羽-《舟中》@朝发戴山岑，夕逗金溪渎。云天方惨栗，川途屡回复。帆驶岸疑转，棹奔山似逐。鸥鸟随波泛，霜澌孕苔绿。依依浣女影，袅袅榜人曲。采奇忘来久，耽胜成往速。悦生良可怀，徇名非所欲。请试《孺子歌》，去矣从我独。
明-张羽-《送许尊师还大涤洞》@青山九锁处，白发一龛居。清斋诵黄老，不阅世间书。餐霞食真气，对月礼空虚。暂来流水地，应与孤云疏。遥知还山日，仙坛春草余。
明-张羽-《由竹溪至梅蹊书赠莫云樵》@出门怀清旷，入舟苦炎炽。皇天从人欲，飞雨飒然至。风吹波上寒，凄其感秋气。暝投山僧眠，复得清净地。舟人候明发，徒侣不得迟。溯流多枉渚，篙楫颇告瘁。虽微三巴险，事与五盘异。闻昔天目顶，灵物久潜掞。一朝赴大壑，怒折崖谷碎。回头顾其儿，首尾屡相值。至今此溪水，斗折七十二。世远众喧传，茫昧竟谁识。但欣秋涛壮，水物俱得志。我何惮行役，沿洄领佳致。鸥凫泛澹滥，蒲柳蔚苍翠。人烟乱余集，茅屋若棋置。之子住河漘，相望劳梦寐。每怨川无梁，握手今可跂。忆昨访我初，茅斋夜深闭。扣门满衣雪，僵立不得跪。移灯具鸡黍，浊酒寒不醉。同来郑广文，清瘦凛欲睡。绝胜王猷戆，返棹何太易。兹行冒暑雨，古礼尚报施。逝将舣轻桡，待子思共济。散发乘长流，垂竿钓清泚。虚舟纵超越，万里谁能系。恐此未易期，临川一长喟。
明-张羽-《山中答武康徐高士寄书》@久别得君书，开缄散吾虑。不寄山僧来，何由知我处。剪纸答君书，还寄山僧去。为问片云间，何时一相遇。
明-张羽-《舟中望佛灯院怀南涧》@荡舟西陂上，望山怀远公。遥知覆衲卧，雪屋一灯红。事殊迹暂旷，神交理自通。维当待岁杪，期子白云中。
明-张羽-《拟过园隐阻雨》@在远每伤离，在近还成隔。飞雨渺何穷，佳期怅难得。人寒市井空，天晚江潮白。知君掩阁卧，终朝迟来客。
明-张羽-《续怀友（五首。并序）》@幽居古垣下，共彼佳树阴。里邻岂无好，念子是同心。芳英带露折，清樽向月斟。欲往寻遗躅，荒园春草深。¤
明-张羽-《续怀友（五首。并序）》@藩翰屈长才，蹉跎事文笔。宾筵罢醇醲，容台淹下秩。高门去复醉，孤帆望中疾。少别岁已华，思君无终日。¤
明-张羽-《续怀友（五首。并序）》@衡庐古巷中，高驾日相顾。芳草掩空扉，知君断幽步。残烟北寺钟，暮雨西阊树。携赏邈难期，庶望遗缄素。¤
明-张羽-《续怀友（五首。并序）》@予既迁山郡，子亦返郊园。两地花俱发，离愁春共繁。已罢临池赏，仍睽倾座言。从来作者意，寂寞向谁论。¤
明-张羽-《续怀友（五首。并序）》@常怀稚子悲，复洒佳人泣。草草从军旅，悠悠去乡邑。芳郊连骑行，烟郭同舟入。当时苟不乐，追欢何由及。
明-张羽-《送方员外力疾归吴兴》@终年不出户，出户即相违。疾病欣在告，田园应暂归。天寒孤舟发，岁莫行人稀。棹师遵旧路，田翁识故衣。望闾桑梓在，入里人民非。伤哉展丘墓，遽尔辞荆扉。居乡如遇客，回首情依依。晴春入旧腊，积雪含清晖。佳期迟子还，勿爱故山薇。
明-张羽-《送莫翥入郭知还溪居（二首）》@举世皆如醉，何人独爱才？余虽识君者，相对亦徒哉。落日收书卷，凉风送酒杯。纷纷俗中闷，空谷迟重来。¤
明-张羽-《送莫翥入郭知还溪居（二首）》@蝉鸣山郭晏，一棹出烟扉。凉风将皓月，迢递送君归。自识门前树，遥闻窗下机。应叹缁尘满，临流一浣衣。
明-张羽-《读书图》@幽栖出尘表，修翠连松竹。袖得碧苔篇，闲来石上读。日暝欲忘还，山空人转独。
明-张羽-《岳鄂王墓》@中原千里志，西湖四尺坟。长城忍自坏，神器凭谁分。流血应为碧，涅背谩成文。覆巢无全卵，谗锋射元勋。英魄孰相友，涛江有伍君。
明-张羽-《楚江清远图为沈伦画并寓九曲山房作（四首）》@烟扉乱晴旭，遥见西林山。忆归东湖远，人家春树间。荆扉映水掩，应待庞公还。¤
明-张羽-《楚江清远图为沈伦画并寓九曲山房作（四首）》@潮落寒沙广，苍然远山暮。何处罟师归，自识门前树。披图忆所历，仿佛松滋渡。¤
明-张羽-《楚江清远图为沈伦画并寓九曲山房作（四首）》@猿啼楚山晚，云生冒洲渚。返照入澄江，风吹半峰雨。中有远行舟，悠悠待徒侣。¤
明-张羽-《楚江清远图为沈伦画并寓九曲山房作（四首）》@寒烟引轻素，斜日在高峰。但闻猿鸟响，更无尘土踪。山僧暝投寺，迢递来清钟。
明-张羽-《松下晓栉》@凌晨盥漱罢，独步南阶行。悄然四邻寂，暂此息营营。散发绿阴下，一栉晨风清。弹冠尘自散，振衣香更轻。松露空中坠，荷气静时生。悟脱遂真性，俯仰忘忧情。
明-张羽-《元日喜雪怀方员外以常》@片片逐年来，皎色映楼台。坠花惊爆竹，落素湿香梅。绕林春宴罢，扑马早朝回。应知洛中客，高扉徒自开。
明-张羽-《槎史赴台（为高季迪赴远而作）》@高台阚江山，梯航辏成闤。佳丽焕夙昔，而独惨我颜。游者固云乐，子去不复还。平生五千卷，宁救此日艰。天网讵恢恢，康庄遍榛菅。所恃莫可灭，才名穹壤间。
明-张羽-《题陈长司画（是其临难时作）》@若人悟县解，委蜕顺天刑。慷慨赴东市，一日为千龄。李公悲上蔡，陆子喟华亭。识机若不豫，达生良可经。朱弦亦易绝，仄景不可停。从容洒芳翰，炳焕若丹青。好艺永传世，精魄长归冥。披图怀平素，涕泪缘襟零。
明-张羽-《于书簏中得高吹台所寄诗遗稿》@拂尘启弊箧，忽揽故人诗。抚迹疑若存，惊逝杳难追。忆昔吴苑游，文采众所推。名谈析妙理，华襟吐芳词。予时侨城北，高斋临清池。焚兰延佳月，对酒弹清丝。谁云兹夕欢，乃为千载期。冥漠游魂远，凄凉亲翰遗。墨尘尚流馥，纸弊犹含滋。玩此涂洒泽，想君哦咏时。华章未及报，厚意良已亏。收竟一长恸，林风响余悲。想当写寄日，兹感君讵知。
明-张羽-《娟净轩》@绿竹有异质，夙著风人篇。猗猗瞻淇隈，翟翟怀卫泉。拾遗美形容，复有娟净言。微植被奖饰，丽句永流传。若人同所尚，掇辞以名轩。攒玉矗森爽，编翠郁芊绵。鲜标贯寒日，密叶冒清涟。遥想佳雨余，静对罢鸣弦。濡翰传霜节，搦管题春妍。聊探词咏妙，默寄图绘宣。逝将泛涛江，息驾依名园。攀枝扫凉月，憩阴濯寒烟。虽微求羊高，请附嵇阮贤。缄诗附所爱，缠系日为年。
明-张羽-《倪云林画》@南枝有高士，乃在延陵东。清时不肯仕，灭迹云林中。拂石坐萝月，弦琴写松风。焚香诵《黄庭》，望云送归鸿。门车常自满，尊酒无时空。乘兴画沧洲，古人未为工。干戈攘末路，白首随飞蓬。名山乖始愿，羁游无所终。赖有车武子，能哀阮籍穷。倾壶醉陶令，辟堂延盖公。流俗轻高贤，贫贱困豪雄。孤凤混鸡群，野鹤摧樊笼。岂乏梁伯鸾，不闻皋伯通。吾将传遗逸，清芬千载同。
明-张羽-《观习礼神乐观归而有作》@维皇忝明祀，卜郊时再阳。指期戒先事，习伏诵故章。竹宫俨清掞，羽佩溢中堂。鳷阶罗舞戚，著位表官行。升歌出睿藻，妙奏发清商。胪音肃远响，华钟泛高张。虚罍待实醲，荐璧愿承筐。想兹天步临，穆若垂景光。骏奔贵有恪，报说永无疆。岂同交门享，惚恍事神方。揆予承人乏，具寮惭奉常。兹焉陪群彦，会此灵畤旁。执礼素寡术，敕躬何敢忘。愧无《安世歌》，裴鋋望斋房。
明-张羽-《纪行十首龙江湾》@玄天无烈风，江水日夜清。驰波渺东注，回流抱神京。至哉钟水德，乃以龙为名。舟樯万方合，雄丽殊百城。昔云天堑险，今作衣带萦。山川迹不改，人理有代更。下马入官船，兹焉始孤征。祀事有常期，中心念王程。俯视万仞渊，不啻沟浍平。涉川古所戒，事重躯命轻。
明-张羽-《纪行十首观音山》@连山争南驰，划断沧江曲。势如万马奔，鞭镫忽回复。石角不戴土，苍然四无麓。寸草不得荣，唯含古苔绿。浪波撞其根，岩窦飨琴筑。浮图乃善幻，凌虚驾佛屋。行人愿利涉，望拜各致祝。人生贵无事，安能虑存覆。我欲升其巅，凭高快心目。飞传不可留，一往如电速。
明-张羽-《纪行十首竹筿潭》@冻雨不成雪，客行利新晴。回睇三山外，残阳霭余明。江神不扬波，归流澹且平。使者诚寡德，国家育威灵。笳鼓发中州，棹歌悲且清。酾酒凌长风，篇翰倏已成。常读《皇华》章，征夫任匪轻。愧无咨询效，何以答圣情。
明-张羽-《纪行十首金川门》@两山夹沧江，拍浮若无根。利石侔剑戟，风涛相吐吞。维天设巨险，为今国东门。试将一卒守，坚若万马屯。我来犯清晓，天空霜露繁。列宿森在列，北斗峭可援。江光合海气，溟涬神攸存。俯视不敢唾，中有蛟龙蟠。浮图者谁子，高居凌风幡？下见渡口人，扰扰蜂蚁喧。愧彼超世士，去去将何言。
明-张羽-《纪行十首邗沟》@衰杨夹高防，北风暮飕珝。道逢长老问，答言是邗沟。相传开凿初，民劳天为愁。至今浊河底，时见白髑髅。陆通梁宋郊，水漕荆吴舟。渠成万世利，虑始难为谋。至今南北交，此土为名州。飞阁跨通波，张幄如云浮。忆昨少年日，宝马珊瑚钩。经过剧辛辈，结托金张俦。醉月琼花视，征歌明月楼。罗绮朝还暮，笙竽春复秋。繁华逐逝水，一往不可留。向来歌舞地，茫然狐兔丘。家老无儿孙，杖棰驱羊牛。少小心尚尔，不知今白头。欲从乱离说，恐予增离忧。长揖分袂去，零泪如丝流。
明-张羽-《纪行十首高邮城》@茫茫高邮城，下有古战场。当时鱼盐子，弄兵此跳踉。燕师扫境出，供馈走四方。长围匝百里，旌甲耀八荒。譬如高山颓，一卵安足当。骄将存姑息，顿刃待若降。两机不容发，百万莫与亢。鹿走命在庖，居然属真王。空余菩萨台，落日风吹黄。
明-张羽-《纪行十首清口》@豁达两河口，前与黄河通。高岸忽斗折，清淮汇其中。甘罗城在南，韩信城在东。一为秦人英，一为汉家雄。人生有不死，所贵在立功。方其未遇时，鹿鹿何异同。时命苟未会，丈夫有固穷。舍舟登高防，岁暮百草空。坡陀陇亩间，一二老弱翁。遗迹不可问，但见荒榛丛。行行重回首，目断双飞鸿。
明-张羽-《纪行十首龟山》@轻舟俯淮流，千里不见山。披衣起清晓，忽睹青孱颜。始觉客愁散，顿忘行路艰。安得策飞筇，一造幽人关。翻思在山日，午岩厌登攀。物少乃足贵，不在美恶间。役夫告我言，此下栖神奸。嘘气成江河，须臾驾冈峦。僧伽大威力，困彼一掬慳。石岩下无底，系以千连环。至今风涛夕，犹闻响珊珊。茫茫淮泗流，禹功不可刊。传寄乃由谁，此语当重删。作诗寄崖石，庶以开愚顽。
明-张羽-《归过白马湖》@沿流信归棹，渐与青山远。遥见?鹈飞，蘼芜春尚浅。空嗟心爱离，莫缓愁肠转。不对芳樽酒，纷思终难遣。
明-张羽-《三江口望京阙》@凋年赴陵邑，稚景怀京阙。引领枿鹊观，言旋桃李月。绿芜满芳甸，青山丽佳节。沙气已含春，柳意方辞雪。征夫虽迩近，同心仍阻绝。逃空庶无遗，赏胜聊自悦。吾其和天倪，将从庄生说。
明-张羽-《贾客乐》@长年何曾在乡国，心性由来好为客。只将生事寄江湖，利市何愁远行役。烧钱酾酒晓祈风，逐侣悠悠西复东。浮家泛宅无牵挂，姓名不系官籍中。嵯峨大舶夹双橹，大妇能歌小妇舞。旗亭美酒日日沽，不识人间离别苦。长江两岸娼楼多，千门万户恣经过。人生何如贾客乐，除却风波奈若何。
明-张羽-《长安道》@长安城中多大道，满路香尘风不扫。三条广陌草斑斑，十二通衢人浩浩。少年结客事遨游，缤纷冠盖如云浮。朱衣公子金泥障，白马王孙锦带钩。五公七相称豪贵，贵里豪家谁得似。走马章台柳似丝，斗鸡下社人如市。泾川渭水转依微，五陵北去望逶迤。还有闭门读书者，长年不出长蒿藜。不学城中游侠儿，百年身死何人知。
明-张羽-《行路难·君不见富家翁》@君不见富家翁，旧时贫贱不得志，平生亲戚皆相弃。一朝金多贱还贵，百事胜人人莫比。子孙成列客满堂，美人四座回鸣榼。跃马扬鞭游洛阳，片言出口生辉光。由来本自一人事，人心爱恶不相当。季子西游穷困归，妻织自若嫂不炊。行路难，良可悲。不贫贱，那得知。
明-张羽-《守宫词》@钿盒和丹食龙子，胭脂夜凝神血紫。老蟾玉杵寒丁东，鸾尾轻轻飞碎红。灵砂沁透白玉腕，细看每将罗袖卷。分明皓雪栖彤霞，香痕笑比萼绿华。还笼半臂萦盘带，蝶粉蜂黄镇长在。夭桃一点老青春，门前鱼目深如海。
明-张羽-《百索词》@越罗窄袖香如雪，五色丝茸相斗结。看谁结得丝最长，管取自身无口舌。大姑巧擘松纹细，小姑双盘作人字。揎来只依金钏宽，剩得留将系郎臂。系郎臂，结郎心，一寸丝绳一寸。金爱惜莫教容易断，直到明年与郎换。
明-张羽-《吴宫春词拟王建》@馆娃宫中百花开，西施晓上姑苏台。霞裙翠袂当空举，身轻似展凌风羽。遥望三江水一杯，两点微茫洞庭树。转面凝眸未肯回，要见君王射麋处。城头落日欲栖鸦，下阶戏折棠梨花。隔岸行人莫偷盼，干将莫邪光粲粲。
明-张羽-《楚宫夏词拟张籍》@渚宫四面芙蓉开，碧水晴摇冰井台。玉壶蔗浆光满满，当昼君王频赐来。云绡半幅凉钗滑，援琴向风弹《白雪》。冷玉屏开十指寒，输却鸾篦戏相夺。吴绫画扇镇长新，肯信年年有炎热。不愿生入蓬莱峰，愿妾世世居王宫。
明-张羽-《秦宫秋词拟李贺》@凉波翠湿南山影，露滴金人光炯炯。君王夜半卷衣回，楼壁斜开蜀云冷。西宫桂熟离离子，海童不归海尘起。蟪蛄啼老不胜秋，小玉采香惜香死。胭脂影破澄潭白，菱角尖尖怎堪摘。鲜红皱绿来满船，楼前凉月光团团。
明-张羽-《汉宫冬词拟温庭筠》@石鲸呿浪摇金池，吹尽宫梅如雪枝。避风台高风不到，宝帐熟眠人未知。象炉红炽狻猊影，氍毹软翠鸳鸯并。李娘唤春春为回，笑却人间求火井。椒房小妓起常先，玉瓶暖手濯温泉。白头臣朔寒无履，待诏金门霜满天。
明-张羽-《寄衣曲》@家机织得流黄素，首尾量来宽尺度。象床玉手熨帖平，缓剪轻裁烛花莫。含情暗忖今瘦肥，著处难知宜不宜。再拜征人寄将去，边城寒早莫教迟。归掩双扉空泪落，旧绣遮身晓寒薄。良人早得封侯归，妾身何愁少衣着。
明-张羽-《长干行》@长干人家向江住，朱雀桥边旧衢路。参差碧瓦扬青旗，系缆门前有杨树。竹弓射鸭向汀洲，家家无井饮江流。女儿数钱当酒肆，商人买笑开娼楼。谢家子弟如兰玉，不见当时旧游躅。夜深月满大堤寒，愁听陈王后庭曲。送君策马此中行，秣陵遥接石头城。愁来满引金陵酒，莫听秋风淮水声。
明-张羽-《吴宫白灊辞》@织成白灊胜白丝，恰称吴娃冰雪肌。渚宫金剪制舞衣，白云一片筵前飞。舞衣当筵洁且轻，君王回盼心已倾。徘徊玉阶夜露零，桐花拂面微凉生。银灯结穗晃疏棂，坠簪遗佩满中庭。此时不说红锦绮，得以千秋荐恩喜。璧月团团坠江水，姑苏台上乌啼起。
明-张羽-《温泉宫行（并序）》@有客自秦地骊山来，言温泉宫已废，唯泉尚未涸，上池使客所浴，下池行人所浴，感而赋此。煌煌帝业三百年，骊山宫殿空云烟。美人艳骨为黄土，山前不改旧温泉。温泉虽在君王去，芳草凄凄满宫路。泉声如泣日将莫，山鸡乱鸣上林树。忆昔玉环赐浴时，红楼绮阁香风吹。头上宝钗凉欲堕，莲步轻扶双侍儿。有客今年曾过此，宫坏墙倾山色死。虎旅知更不复闻，池上玉龙犹喷水。当时此水在天上，一沐恩波荣莫比。六宫粉黛不敢唾，今日行人斗来洗。
明-张羽-《咸阳宫行（并序）》@百二山河象祖力，六雄仰关不敢敌。金人十二高峥嵘，天下甲兵从此息。天子晓御咸阳宫，楼阁高低复道通。十石之钟万石虡，遥闻天乐在虚空。宫车隐隐春雷起，渭川晓涨胭脂水。六宫粉黛谩如云，不救明年祖龙死。荣华奄忽何可论，千门万户无复存。遗墟久被民家占，四望空余瓜蔓根。行人为问瓜田老，地上挥锄休草草。荆轲昔日猛如狼，曾来此地见秦王。百夫之勇犹披靡，汝今搪突何敢尔。
明-张羽-《驿船谣》@驿船来，鼓如雷。前船去，后船催。前船后船何敢住，铺陈恶时逢彼怒。画屏绣褥红氍毹，春梦暂醒过船去。棹郎长跪劝使臣，愿官莫喜更莫嗔。古来天地如邮传，过尽匆匆无限人。
明-张羽-《听蝉曲》@黄莺紫燕寂无喧，新声最好是闻蝉。栖烟初噪如喧籥，吸露才停似断弦。乍向风前闻杳袅，营营嘈嘈鸣不了。断续能牵客梦长，凄凉解动羁愁早。一番蜕脱已身轻，最是居高韵更清。莫道转丸秽壤底，冠騑还比侍臣荣。长乐宫中百鸟静，十二帘开漏方永。忽向上林翻下苑，多少蛾眉倚阑听。隋堤千树柳如烟，无情偏向夕阳天。切切自将亡国恨，凄凄欲共路人言。蝉声到处何曾别，人心听来有悲悦。何如一枕北窗眠，喧寂都忘闻见绝。
明-张羽-《古朴树歌》@山前古木不知年，婆娑黛色上参天。霜柯反足斗龙虎，偃盖倒影鸣蜩蝉。绿叶参差有生意，中间孔穴萃虫蚁。上枝杳杳横苍云，下根落落穿厚地。树傍古庙祀土神，人来酹酒浇树根。但愿神灵长血食，树木与人终古存。村中老人长孙子，自言此树多年纪。忆作儿童上树时，今见根柯已如此。曾经丧乱见太平，几遇斧斤还不死。山僧爱此来诛茅，盘郁苍翠当檐拗。待余六月携床至，卧听南风鸣海涛。
明-张羽-《踏水车谣》@田舍生涯在田里，家家种苗始云已。俄惊五月雨沉淫，一夜前溪半篙水。苗头出水青幽幽，只恐飘零随水流。不辞踏车朝复暮，但愿皇天雨即休。前来秋夏重漂没，禾黍纷纭满阡陌。倾家负债偿王租，卒岁无衣更无食。共君努力莫下车，雨声若止车声息。君不见东家妻，前年换米向湖西。至今破屋风兼雨，夜夜孤儿床下啼。
明-张羽-《戴山迎送神曲》@山苍苍兮多木，横绝四野兮下无麓。憋远望兮登高，神不来兮劳予。目煦煦兮雅雅，灵修俨兮纷来御。胡不来兮夷犹，将谁须兮远者。芳莫芳兮涧有萍，洁莫洁兮卣之清。云为盖兮霓为旌，神之来兮山冥冥。绛阙兮朱堂，冠余山兮神所宫。神之愉兮既降，翩龙驾兮云中。屡舞兮仙仙，纷进拜兮庭前。灵夭姣兮好服，神弗言兮意已传。牲不实兮酒不旨，将淹神兮神安止。神弗止兮福遗我，事夫君兮长无已。
明-张羽-《余将军篆书拓本歌（即忠襄公阙也）》@余将军，守舒州。舒州之城大如砺，长江西来绕城流。贼船如云压城破，将军提剑城头坐。剑未动，虏已奔，鲸鲵蔽江江为浑。孤军六年二百战，王师不来城自存。无兵犹足战，无食安可支？岂无爱妾与爱马，杀之不解壮士饥。力尽矢竭将奚为？仓皇絺舌骂不已。义士千人同日死，只今还有尽忠池，碧血清泠化为水。将军持节东州时，作此篆书形崛奇。妙墨已随神物化，好事当时临得之。虽非其真意独在，垂金屈玉蟠蛟螭。我拜重是忠臣迹，秦相虽古其人非。呜呼！将军此书配者谁？请君摩取浯溪石上中兴碑。
明-张羽-《葵轩歌》@昔君种葵吴门东，南风五月花茸茸。年年走马看花去，君家有酒如花红。今君种葵荆山下，五月开花还绕舍。看花对酒岂无人，只忆故人无在者。种花人在未成翁，何事看花人不同。我亦当时看花者，忽到花前如梦中。握君手，为君寿，但愿长看君花酌君酒。
明-张羽-《画云山歌》@我昔曾游庐岳顶，欲上青天凌倒景。山中白云如白衣，片片飞落春风影。云晶晶兮花冥冥，万壑尽送洪涛声。恍然坐我沧海上，金银楼观空中明。上清真人笑迎客，夜然桂枝煮白石。手持凤管叫云开，虎咆龙吟山月白。明发邀我升东峰，导以绛节双青童。天鸡先鸣海出日，赤气照耀金芙蓉。屏风九叠花茸茸，雾阁云窗千万重。胡不置我丘壑中，一朝垂翅投樊笼。空留万片云，挂在清溪千丈之寒松。愁来弄翰北窗里，貌得云山偶相似。遂令残梦逐秋风，一夜孤飞渡江水。梦亦不可到，图亦不可传，不如早赋归来篇。仙之人兮待我还，安能龌龊尘土间，坐令白云摧绝无所归，青山笑我凋朱颜。
明-张羽-《醉樵歌》@华盖山高亘南楚，剩产奇材少榛莽。山人嗜酒而业樵，背负清樽手持斧。丁丁伐木云之深，束薪欲担力不任。且倾醽醁藉盘石，痛饮莫知西日沉。白眼望天歌鼓腹，槲衣半染苔花绿。颓然俯枕树根瞑，鼻息如雷撼岩谷。起来却笑朱买臣，底用金柴缠其身。堪羡刘伶行荷锸，生死无累全天真。楩楠豫章等枯梗，惟取酕醄真乐境。泛观世士多沉酣，误入牢笼犹未醒。
明-张羽-《松阴梦词》@阳坡碧草秋芊绵，疏影漏衣团绿烟。龙枝无声山日午，仙骨蜕空神悄然。冰魂微回海山小，泠泠鹤语青林表。俯视黄尘盖九州，悠悠凡梦何时晓？
明-张羽-《写生碧桃花歌》@少年惯作看花客，陌上桃花总相识。春风似向此中偏，一种花开百般色。只爱深红更残红，君家此本更不同。枝上白云吹不散，阶前明月照疑空。一从一衡根各别，香上斜封愁欲折。画筵红烛人半醉，忽见此花惊是雪。武陵秦人那得知，河阳满县徒尔为。当时东风千树锦，未比君家琼树枝。翠禽飞来嗟易见，粉蝶栖时难可辨。红妆美女娇如花，着向花间应掩面。花今正开莺乱啼，酒醒拈笔为君题。羡君兄弟如虹霓，豪饮不愁花下迷。玉壶清酒金偏提，{?秦}筝琵琶羌管齐。走觅桥西旧酒伴，莫待风雨花成泥。
明-张羽-《赵魏公竹枝歌》@赵魏公，宋王孙，风流白晳更能文。丹青自比董北苑，书法兼工王右军。至元诏书征草泽，召见廷中推第一。三府趋朝贺得人，万乘临轩赐颜色。殿前落笔侍臣惊，鸡林象郡总知名。夫人通籍宫中宴，儿子承恩内里行。一家三人书总好，天子频称古来少。疏广归来有赐金，张芝闲处多章草。全盛须臾那可伦，百年乔木易成尘。凄凉故宅属官府，零落诸孙随市人。空留遗迹传身后，一纸千金争买售。屏风画绝为谁收，团扇书工亦何有。唐生购得墨竹枝，一尺中含千尺姿。若非松雪斋前见，应是沤波亭下披。曲池已平台已坏，露叶烟丛竟何在。唯有双溪水北流，至今犹绕空墙外。
明-张羽-《画山水行》@古来名画传父子，唐有二李蜀两黄。吴兴公子冠当代，雍也继之早擅场。宋祖子孙画龙种，毛骨固是非寻常。珊瑚宝玦久零落，空有妙艺传文章。至元天子亲召见，徒步便赐中书郎。奏图每得天颜喜，盛以金匮白玉堂。遂令世人争贵重，门户杂遝如堵墙。雍初腾踔晚一蹶，五陵豪气无时忘。吴姬越娥坐相拥，始肯落笔挥缣缃。五日十日一水石，屏障仿佛生辉光。君家双图何所得，私印乃出牟陵阳。一图汗漫秋水阔，雁鸿排序投潇湘。山僧悄寻孤寺远，客子喜甚高帆张。一图嵂兀众峰出，疏林叶赤天雨霜。消摇巾舄者谁氏，可是商颜之绮黄？风尘澒洞二十载，玉轴锦题多散亡。图书只应天上有，人间那得千金藏。从来好事遂成癖，云烟过眼如毫芒。君不见王家桓家势尽时，复墙走翙不得将。何如城南佳山水，千岩万壑摩青苍。与君对此饮美酒，虽无南宫北苑庸何伤。
明-张羽-《梁节妇》@赤城晓拥青丝骑，玉镜愁鸾落红泪。冰魂偷逐水仙归，绮楼一夜灵犀碎。六曲阑空不碍春，罗带盘风轻扬尘。池波不动夜光碧，青天影落桃花云。相思月照楼前水，离离芳树流红子。无情桃李乱中开，不学芙蓉抱霜死。
明-张羽-《赠四明袁生廷玉（儒而善相）》@和氏善相玉，楚人乃失之。后王不深谅，空沉沙与泥。方歅善相马，秦穆犹见疑。向无孙阳识，终与驽骀齐。人生穷达在用舍，吕公许负将何为。君不见淮阴饿隶封侯面，沛公不遇仍贫贱。又不见新丰孤客人莫顾，可怜未入常何荐。英雄不用则为鼠，燕颔虎头何足羡。袁生炯炯双瞳方，走马能识人中王。如何不带食肉相，一生奔走须眉苍。由来目睫不自见，何必借取青铜光。生云富贵不足取，我欲玩世聊徜徉。昔年夏统在京洛，不说姓名惟卖药。眼中不见贾侍中，小海歌阑风雨作。生乎生乎如其人，飘然东归东海滨。倘过鉴湖逢贺监，为报山人行乞身。
明-张羽-《题赤城霞图送友归台》@结发好名山，遨游遍吴楚。东游不到天台路，长忆兴公赋中语。赤城焕高霞，翩然空中举。灵溪碧草春凄凄，瀑水和风响秋雨。我欲振金策，飘飖凌九垓。游神不死庭，回光眺琼台。手招丹丘人，共卧石上苔。红颜去人不复返，老大求仙嗟已晚。生今一去愁人心，赠生《赤城图》，听我赤城吟。劳劳亭下一杯酒，离愁万里生秋阴。客车明日当早发，云帆孤飞度东越。国清寺前千尺松，岁晚应归望山雪。道逢寒山子，为寄相思情未绝。山人若欲知我心，五界峰头看明月。
明-张羽-《望太湖》@登高丘，望远泽，蓬莱三山不可测。何如具区亿万顷，洞庭连娟向空碧。东风吹尽吴天云，玉盘双螺翠堪摘。我昔东游凤凰台，嵯峨巨鳊如山来。白波不动镜光晓，云帆千幅争先开。中流缩首心茫然，恍如乘云行九天。惊涛忽逐回风旋，砰雷转毂奔雪山。龙伯鬼国见眼前，失势一落狞蛟涎。舟师拍浪咒浪婆，我亦再拜不敢言。平时之险且如此，何况震荡洪荒先。帝尧咨嗟逾九年，黄能无勋幽羽渊。有子大圣与天通，一朝出我群鱼中。试观此湖险，始知四载功。长养草木华，无心谢春风。吴越之事良可鄙，虎战龙争方未已。水犀百万今安在，惟见夫椒白云里。鸱夷身退带蛾眉，不直沧波一杯水。我欲临流叫神禹，湘灵鼓瑟冯夷舞。尽挽湖波酿作葡萄春，饮醉扁舟卧烟雨。程孟阳曰：“澹宕超忽，规模太白，语不凡近。”
明-张羽-《沈氏宜春堂屏徐给事贲所画春云叠嶂》@休文堂前花满枝，风物四时春更宜。前年三月宴客时，坐上才杰皆能诗。众中独许姑苏客，千里江山贮胸臆。醉来意气为倾倒，写出层层好山色。素屏十尺粉垩鲜，千岩万嶂含春烟。客子疑行灞桥路，人家似住武陵源。山僧投寺乱松里，山下鸟啼人未起。柴扉日出扃薜萝，渔网波生撒江水。楚水湘云互蔽亏，渚宫隔岸遥霏微。东崦晴岚西崦雨，何处长歌樵子归。亭下流泉春浩浩，上有居人往来道。相过总是看山来，衣冠虽别情皆好。主人爱玩不下堂，清晨扫地坐焚香。晴看似见孤云起，莫对疑闻细草芳。夫君平生于我厚，记君新吟常在口。长干一去无尺书，谩对此图嗟妙手。一从作吏此事废，从前画癖今除否。遥知紫陌红尘下，每为云山一回首。人生适意在杯酒，万事浮云亦何有。君乎何日归去来，画里青山待君久。
明-张羽-《倪元镇画竹沈御史所藏》@云林之子有仙骨，平生好洁如好色。纷纷浊士等虫沙，呜呼瓒也何由得。忆昔常登清掞堂，鹊尾炉爇龙涎香。绍京妙墨僧繇画，示我不啻千明榼。人间万事如飞电，洗玉池空人不见。季子城东土一抔，何人为著黔娄传。绣衣使者骑青骢，曾听《竹枝》湘水东。归来见此若梦寐，巴陵洞庭生眼中。江湖豪翰今零落，君得此图良勿薄。愧我题诗忆故人，黄鹤何年下廖廓。
明-张羽-《王元章墨梅》@王郎志奇貌亦奇，与世落落噤莫施。一朝骑牛入都市，关吏不识谁何之。归来老作会稽客，干戈欻起西南陲。青袍白马风尘里，越州城边战不已。雄襟自许鲁仲连，一箭无成身已死。世上空余写墨花，只将名姓花光比。於乎！人生有才不尽用，古来埋没皆如此。
明-张羽-《钱舜举溪岸图》@忆昔至元全盛日，天子诏下征遗逸。吴兴八俊皆奇才，秀邸王孙称第一。一朝玉马去朝周，诸子声名总辉赫。岂知钱郎节独苦，老作画师头雪白。江南没骨传者稀，钱也得法夸精奇。晴窗点染弄颜色，得钱沽酒不复疑。今人祇知重花鸟，岂识此图夺天巧。玄云抱石雷雨垂，苍山夹水龙蛇绕。岸侧溪回共杳冥，蒲稗深沉映鱼鸟。渔舟乍随远烟散，客子竞渡澄江晓。自云布置师北苑，只恐庸工未深了。卷余更有魏公题，字拟钟王差未老。郑侯得之恐神授，使我一见喜绝倒。双溪流水清何极，城外南山空黛色。文章翰墨何代无，二子俦能蹑其迹。为君题诗三叹息，於乎古人难再得。
明-张羽-《胡廷晖画》@画师我识吴兴胡，身长八尺苍髯须。目光至老炯不枯，藻绘万象穷锱铢。大儿十岁能操觚，小儿五岁能含朱。得钱但供酒家需，时复纵博为欢娱。魏公家藏《摘瓜图》，妙笔奚翅千明珠。胡一见之神顿苏，以指画肚潜临摹。落笔便与前人俱，祝融撑空阁道孤。朝云暮雨相萦纡，中天碧瓦仙人庐。下有桃源风景殊，鸡犬似是先秦余。浔阳野客山泽臞，自从丧乱遭穷途。幸逢治世容微躯，尧舜亦有巢由徒。已办小艇长须奴，便欲往从渔父渔，江湖此境何地无。
明-张羽-《送沈孝廉读书天屏山》@秋空雨洗千芙蓉，霜树绕谷攒青红。嗟我欲游不可得，子往毕业兹山中。念子出身自纨绮，秀如青松茁蒿蓬。十年奔走铩毛翮，黄金散尽家已空。怀中一经不敢弃，舍此将恐为昏聋。束书上堂告父母，云深独往无仆僮。林僧谷叟颇惊客，粗茶粝饭意甚忠。身闲昼静百事绝，经史左右相研攻。径须跨海踏鲸背，且莫琐屑笺鱼虫。车良路端期不止，跬步自可升华嵩。学成静俟时自至，譬彼力穑遭年丰。朝廷悬爵待奇隽，掇取五鼎荣三公。古来孝弟神所相，未必使子羸其躬。蹇予少学壮愈惰，聪明日损鬓已翁。世间有书未尽读，安得返老还为童。跛鳖那由追騄耳，赠子以策情何穷。倘有新知远相教，为我缄寄东飞鸿。
明-张羽-《赠义兴宣疡医》@长桥下压蛟龙宫，岸上人家如镜中。道人卖药临溪水，医得青蛇是龙子。报恩不受千金珠，龙伯亲传海藏书。门前扶杖人如市，妙术何愁三折臂。燕支山前白草秋，冷入金疮泪欲流。安得金丹从尔乞，提携玉龙还向敌。
明-张羽-《双节堂》@凤嘴鸾胶难续弦，双龙镜破再难圆。阿婆二十已守节，新妇哭夫方少年。大儿娇啼母心苦，小儿十月安知父。破窗风雨来早秋，夜绩灯前共相语。山头松柏摧为薪，山前翁仲亦成尘。红颜憔悴垂白发，生死不惭泉下人。
明-张羽-《莘叔耕画梅雪轩（叔时名野，世居湖之莲花庄》@好画谁如莘枣强，堕马折肱犹未忘。何年写此寒林趣，精绝未数左手王。屋里何人坐吹笛，似是南昌郡中客。曲终朔雪忽飞来，开门满树梅花白。
明-张羽-《送金秀才归侍》@风吹历阳树，石城悲早秋。高堂入远梦，拂袖登吴舟。金陵官酒如乳香，酌君送君朱雀坊。前日同来二三伴，此时望君俱断肠。科名古来人共羡，富贵不如归故乡。年年随计多辛苦，十上风尘竟何补。秋卷留将箧内归，彩衣重看阶前舞。当时县令亲劝行，今日还家父老迎。门外清溪仍可钓，山下古田躬自耕。子身长健亲长在，黄金如山不可买。君不见长安城中罢官客，欲作布衣那可得。
明-张羽-《徐黄门画》@黄门给事三十余，面如红玉少有须。风骨岂是山泽臞，问着只爱山中居。前年版下鹤头书，征起直上青云衢。文华堂高凌紫虚，出入侍从陪金舆。排方小带红罗襦，精神宛如冯子都。朝下手拈八尺殳，左旋右转风生躯。有时自擘双雕弧，命中叠发谁争呼。归来宾客满直庐，京城酒贵不住酤。烂醉坐叱苍头奴，执烛写此云山图。方今台阁多文儒，似君才艺众中无。文宜侍中武金吾，不负堂堂美丈夫。山中故人交不疏，十年贫贱长相俱。升沉忽如鸟与鱼，麋鹿敢逐夔龙趋。见君此画恒嗟吁，关西行李今何如？祝君名成归五湖，来寻高阳旧酒徒。何辞解衣贳百壶，与君痛醉黄公垆。
明-张羽-《韩介玉画为童中州掌教题（介玉乃张仲举门人》@我识河东老词客，鹤骨伶俜长八尺。白头徒步拾公卿，人生变化谁能测。将军跋扈天为倾，公持寸管力与争。当时直气动朝野，至今文采传诸生。诸生白面今已老，三载儒冠空潦倒。罢归百事无所为，万壑千岩恣挥扫。丹丘玄圃落眼前，涧水松风鸣浩浩。由来绝艺出天机，肉眼纷纷争丑好。吴兴博士今郑虔，故山未归雪满颠。今年召对席屡前，蒙恩亲赐水衡钱。归来见画心茫然，拄杖欲问金华船。金华之洞小有天，下与五岳相钩连。初平炼丹去成仙，弟兄联袂风翩翩。洞前白石如羊眠，我欲访之何由缘。安得与子相周施，饥餐紫霞拾瑶草，石上一笑三千年。
明-张羽-《陈仲美夏木图》@董元夏木不复见，俗本纷纷何足观。陈郎笔力能扛鼎，写此千章生昼寒。阴森似有神灵会，偃蹇直作蛟螭蟠。天鸡晓鸣清籁发，木客夜度云旂翻。林下文人行杖藜，石根叶落失旧蹊。孤童幞被向谁宿，山风萧萧日薄西。商岩紫芝自可食，武陵桃花原易迷。人间澒洞不可处，莫畏虎啸并猿啼。
明-张羽-《姚运使溪山仙馆图》@去年君为郡文学，独抱遗经憎命薄。出门无马坐无毡，拜迎官长常作恶。今年君为转运使，殊恩亲出官家赐。月给太仓三十斛，况复官闲少公事。人生贵贱反覆间，世上悠悠那解此。忆昨访我当严冬，写此溪山三数重。骅骝一去了无影，空有遗迹泥沙中。闻道河间故城里，开门遥见滹沱水。何时为画古邯郸，珍重函封寄千里。
明-张羽-《青弁云林图》@前代何人画山水，长安关仝营丘李。华原特起范中立，三子相望古莫比。亦有北苑与河阳，后来作者谁能当。米家小虎出逸品，力挽元气归苍茫。房山尚书初事米，晚自名家称绝美。艺高一代谁颉颃，只数吴兴赵公子。当时弭节匡庐峰，曾写太平兴国之神宫。五峰却立疑争雄，台殿突兀纷青红，中有云气随游龙。我对此图卧三日，遂令奇气生心胸。乱来学士遭漂荡，文艺草草谁能工。笔精墨妙心更苦，那得再有前贤风。於乎！乾坤浩荡江海阔，使我执笔将安从？
明-张羽-《丘大卿天柱峰图》@昔闻安期生，飘飖入秦京。上书三月初报罢，拂袖去作蓬莱行。却笑叔孙通，俯仰咸阳城。长生亦何补，身后留空名。何似长安少年客，天柱峰头煮白石。朝辞猿鹤下云中，暮逐夔龙侍君侧。绣衣乘骢马，蹀躞台城下。爱道心不忘，归来坐清夜。太平天子亲斋祭，新擢祠官捧圭币。紫坛醮火晓如星，独着衮衣朝上帝。翻思旧隐地，石室生青苔。来时壁上苍龙剑，七星剥落空尘埃。丹砂不复化，萝衣谁更裁。人生穷达会有命，何须千岁如婴孩。草衣木食苦复苦，王乔偓佺安在哉！寄语空山旧泉石，不须为我生悲哀。功名倘遂乞身愿，万里青天骑鹤来。
明-张羽-《再题廷晖山水》@近代丹青谁第一，精绝独数吴兴胡。魏公家传《摘瓜图》，将军妙笔绝代无。年深粉墨纷模糊，公命胡也全其污。鸥波亭前山满湖，宾客不来人迹疏。以手画肚私传摹，归来三日神始苏。下笔直与前人俱。今人不见古人画，古画自与今人殊。呜呼！眼前不复见此物，吾与购之千明珠。
明-张羽-《山泉隐居图（入直回，为云间朱卿题）》@日长侍立南薰殿，圣主从容正开卷。内臣如鹄拥图书，诏许近前曾一见。玉躞金题照眼新，三王二李迹未陈。妙笔森芒洞冥漠，乃知今人非古人。归来三叹北窗下，开屏见此新图画。流淙百折挂石梁，古木寒松势相亚。木末何人一草庐，山泉之人昔所居。鸿胪寺里晚朝下，对此高堂心郁纡。华亭柳湖眼中见，武陵桃源路岂殊。老夫曾住康王谷，五老香炉映飞瀑。乱来井臼今可存，因尔高歌望黄鹄。
明-张羽-《寻春》@朝来微雨罢，何处可寻春。冰散池容动，烟销柳意新。穿林听莺远，度陌问花频。但觉相逢处，情亲似故人。
明-张羽-《寻梅》@策杖度林塘，幽寻犯晓霜。临池疑掩映，傍竹畏遮藏。款曲敲僧舍，徘徊绕苑墙。好携三弄笛，树底为催妆。
明-张羽-《早春旅怀》@远客归未得，东风冷尚严。烧痕山顶秃，春色柳眉尖。病久医方熟，贫深酒债添。浮生欲何以，朝暮为齑盐。
明-张羽-《寄王隐君止仲次高季迪韵》@春江念久违，独掩雨中扉。新水添渔网，初晴税茧衣。馔余怜笋嫩，酒熟惜花稀。在客偏相忆，韶光去若飞。
明-张羽-《游虎丘》@春入翠微深，春风吹客襟。相携木上座，来礼石观音。老树积古色，薄云生昼阴。林僧修茗供，默坐契禅心。
明-张羽-《杜宇》@国亡知几代，啼血转声频。尔自无归处，何须苦劝人。烟深青嶂晓，花落故城春。任是心如铁，闻时亦怆神。
明-张羽-《夏夜舟中》@画舫暮来过，风传《子夜歌》。簟纹凉更净，荷气夕偏多。落月斜筝柱，流萤拂扇罗。此中无限意，其奈曙钟何。
明-张羽-《凉夜》@金气已呈秋，新凉入梦幽。闺人砧欲动，侍女扇将收。玉露清瑶簟，银河绕画楼。更怜今夜月，隐隐树西头。
明-张羽-《江晚旅怀》@短长亭下景，引睇入吟哦。疏树立寒色，短烟行夕波。山空秋气老，江远客愁多。忽动匡庐兴，白云生薜萝。
明-张羽-《秋夜旅怀》@命与时相厄，劳生空瘦形。苦吟诗有债，久病药无灵。夜雨和愁落，乡山入梦青。归心逐孤雁，飞过浙江亭。
明-张羽-《池上》@秋水转庭柯，临池晚兴多。禽闲栖缺岸，鱼戏动凉波。露浥将衰柳，风欹欲败荷。虽无江海思，咫尺得频过。
明-张羽-《约徐隐君幼文同隐吴兴》@吴兴好山水，子我盍迁居。绕郭群峰列，回波一镜如。蚕余即宜稼，樵罢亦堪渔。结屋云林下，残年共读书。
明-张羽-《耕樵轩题寄徐良夫》@之子住铜阬，人传好事名。如何同甲子，翻遣昧平生。野岸风中钓，湖田雨后耕。秋天渐凉冷，或可赴前盟。
明-张羽-《送吕道士》@石室无人住，归心似鹤轻。山君驱虎去，童子报丹成。玉窦凭龙守，芝田借雨耕。怀君明月夜，遥听《步虚》声。
明-张羽-《寄吴有本》@相思不可见，梦里却逢君。两地共明月，一方空碧云。江秋鸿背侣，山夜鹤离群。记得湖边寺，诗题醉后分。
明-张羽-《孙景翔幽居》@厌踏软红尘，闲居江上村。养鱼宽凿沼，爱竹别移门。月色侵书幌，山光入酒樽。我惭行役扰，犹未卜田园。
明-张羽-《送刘仲鼎归杭州》@欲别又牵衣，伤心故旧稀。自怜为客久，不忍送君归。远岫明残雪，空江淡落晖。东风重回首，一雁背人飞。
明-张羽-《越上别范景文》@君家难弟兄，当世结诗盟。五字关风雅，千年说姓名。远烟拖柳色，薄月泻滩声。又作耶溪别，何时话此情。
明-张羽-《隐者山房》@家住白云深，好山青对门。树肥花结子，土暖竹生孙。猿挂枯松折，牛行浅水浑。自云归隐后，懒与俗人言。
明-张羽-《山阴晓发寄暨阳旧友》@水涨官河远，西风去棹轻。四山犹暝色，万木尽秋声。村近闻鸡犬，天寒忆弟兄。故园归未得，漂泊若为情。
明-张羽-《诗穷》@道在何妨拙，身安一任贫。已知如意事，不逐苦吟人。瀑布空山月，梅花破屋春。奚囊有佳句，未肯寄朝绅。
明-张羽-《客夜怀王英甫》@半生江海上，犹未卜菟裘。今夜雁初过，他乡人正愁。青灯孤枕梦，黄叶一庭秋。何日寻归棹，山阴访子猷。
明-张羽-《席上闻歌妓》@艳色倾前席，高歌度远楹。羞多时掩面，娇重未成声。浅按红牙拍，轻和宝钿筝。周郎知误处，众里最多情。
明-张羽-《山中答高彦敬》@矮屋两三间，无荣梦自安。好山看不厌，终日坐忘飡。书就松根读，琴来石上弹。浮生闲是宝，何必望为官。
明-张羽-《文心之访予山中》@远访孤峰顶，凉荒见道情。别来多少事，话到二三更。灯影摇空壁，茶香出破铛。山中无一物，何以赠君行。
明-张羽-《写怀》@心上无俗事，禅余只好吟。命穷甘白屋，身健直黄金。世路剑关险，侯门沧海深。虚名何必尚，吾志在山林。
明-张羽-《尘事》@春来秋又去，尘事转茫茫。天下若无死，人间应更忙。燕衔泥葺垒，蜂酿蜜为房。独有幽栖者，眼高空八荒。
明-张羽-《玉泉山中怀李景山田师孟二公》@雁落苍烟外，蝉吟夕照中。与谁论古道，独自立秋风。远岫青无数，晴波碧四空。故人成久别，不见寄诗筒。
明-张羽-《送同行省亲》@送子绿杨堤，杨花如雪飞。相看忍相别，同出不同归。雁背夕阳远，马嘶春草肥。北堂慰孤寂，喜色动斑衣。
明-张羽-《旅怀》@寥落无人问，青尊独自斟。思亲两行泪，倦客十年心。贫久难禁病，愁多欲废吟。岁寒谁可语，莫逆有孤琴。
明-张羽-《永康道中》@石路多盘折，秋阳向郁蒸。矮墙低贴水，老树倒悬藤。白发腰镰叟，缁衣顶笠僧。村醪何处问，更入乱云层。
明-张羽-《过瓜州》@落日瓜州渡，余寒透薄衣。客囊空薏苡，春色自蔷薇。江远水东去，天晴雁北飞。故山千里外，昨夜梦先归。
明-张羽-《隐者山房》@一龛俱绝顶，门外众山横。池小鱼能活，庭荒草乱生。窗虚延月色，林远隔钟声。俗客不得到，主人无送迎。
明-张羽-《赠唐师善父》@唐君天目住，诗律有唐声。父子同机轴，江湖识姓名。秋风吹破屋，夜雪洒寒檠。自说贫如许，儒官误一生。
明-张羽-《次李景山韵》@道人无可爱，所嗜特清吟。墨痕沁春雪，灯影摇秋霖。试将不龟手，用鼓无弦琴。此意许谁会，思君沧海深。
明-张羽-《送客还山》@乍见即言还，望云归远山。舟行白鸟外，路出绿阴间。邻父开松径，家童扫竹关。世途方扰扰，谁复似君闲。
明-张羽-《访道衍上人时寓海云》@寻僧自补屐，古寺夏云中。听鸟明闻性，看花悟色空。风传烟磬远，竹引野泉通。便欲捐尘累，香灯事远公。
明-张羽-《送僧之华亭行化》@华亭多胜概，此去几时还。古寺寒林外，荒城野水间。地灵偏有鹤，海近绝无山。庞老知音者，相看必破颜。
明-张羽-《赠僧还日本》@杖锡去随缘，乡山在日边。遍参东土法，顿悟上乘禅。咒水龙归钵，翻经浪避船。本来无去住，相别与潸然。
明-张羽-《早春游望》@烧灯城郭嫩寒天，早觉春光满眼前。山翠全轻犹带雪，柳丝才长便宜烟。佳人挑菜宁辞远，公子寻芳各斗先。从此陌头车马动，谁能闲坐负华年。
明-张羽-《仲春游望》@春来结伴共闲行，此日山川色更明。望里楼台多见柳，静中阡陌但闻莺。江泬色带王孙恨，蜀魄吟伤帝子情。莫道韶华镇长在，落花看已满东城。
明-张羽-《首夏闲居》@门巷开临曲水滨，绿阴悄悄四无邻。雨余高笋初迎夏，风逗残花尚驻春。倚杖多因闻好鸟，开樽每为爱幽人。疏帘清簟终朝静，只有琴书自可亲。
明-张羽-《川上暮归》@此地频经画舫过，暮归原不畏风波。烟中渔网悬杨柳，浦口船灯照芰荷。归鸟去边行客少，夕阳尽处乱山多。此时诗思浑无赖，听得前溪《子夜歌》。
明-张羽-《秋日郊居》@萧萧晴日户庭幽，无数青山枕碧流。白露雨余砧欲动，黄花风冷扇初收。云迷征雁牵秋梦，烟引寒蝉急暮愁。此际不堪摇落恨，蒹葭如雪满汀洲。
明-张羽-《秋夜宿僧院》@古寺昏钟日已沉，禅房花木自成阴。流萤远度还依草，宿鸟惊飞不出林。僧磬和泉清客虑，佛香入院净人心。夜深共讲楞伽字，始识空门义趣深。
明-张羽-《秋斋早起》@高斋独宿寝衣轻，覆簟余香似有情。门掩青苔秋淡泊，心同白露晓澄清。新诗夜得思贻友，灵药朝飡学养生。但乞闲身长似此，已将云雾等浮名。
明-张羽-《秋日登戴山佛阁》@风物澄明宿霭收，登山欲尽更登楼。一行白雁投南下，百道清溪向北流。野嶂云归初歇雨，湖田稼熟始知秋。空门寂寂无尘事，骋望端能散客愁。
明-张羽-《岁暮山居》@寂寂闲居隐翠微，萧萧寒日映柴扉。叶声乱响莓苔屐，云气时生薜荔衣。雪满石床门闭早，草侵棋局客来稀。岁寒正好看书卷，不用登高怨落晖。
明-张羽-《行乐过西崦》@白日都消笔砚间，偶因行乐到松关。秋声不尽萧萧叶，夕景无多淡淡山。蛩响寒斋僧自定，苔荒深院客常闲。已知身世俱成幻，莫叹西风鬓易斑。
明-张羽-《僧居寒夜》@山馆萧条寝复兴，经声遥出最高层。客愁无伴依童子，禅学多难忆古僧。阶下鸣蛩沿定石，竹间栖鸽避悬灯。远游亦有幽居志，拟绝尘缘愧未能。
明-张羽-《寄王止仲高季迪》@只恨孤城未解围，围开番遣别相知。夕阳江上匆匆酒，细雨灯前草草诗。有梦直从花落后，无书空过雁来时。郭西古寺题名处，今日重游却共谁。
明-张羽-《吴兴南门怀古》@郭门南面似襄州，野树寒山对倚楼。公子城空无食客，霸王宅外有荒丘。夕阳冉冉仍西下，秋水茫茫共北流。只是今时已惆怅，不应更为昔人愁。
明-张羽-《唐叔良溪居》@高斋每到思无穷，门巷玲珑野望通。片雨隔村犹夕照，疏林映水已秋风。药囊诗卷闲行后，香灺灯光静坐中。为问只今江海上，如君无事几人同？
明-张羽-《寄梅雪》@闻说公亭傍水开，黄茅为瓦不须裁。商船无数青山绕，书案寻常白鸟来。已信漆园非俗吏，谁知关令是仙才。烦君莫抱穷途恨，万事都将付酒杯。
明-张羽-《次高静学韵》@缊袍无里食无余，每被傍人笑著书。郭泰徒劳夸叔度，扬雄何敢拟相如。玉堂天上非吾梦，紫极宫前有弊庐。安得故人邻壤住，溪头来往赋闲居。
明-张羽-《陈氏先垄图》@云山漠漠冢嵬嵬，马鬛封前踯躅开。宗子只缘怀牒去，路人时为看碑来。松间刍狗埋秋草，地底渔灯彻夜台。惆怅年年寒食近，白杨风起为兴哀。
明-张羽-《送胡宗禹之播州驿丞》@便路之官暂到家，九溪穷处是天涯。夜郎沙软多龙迹，盘瓠山回似犬牙。浦口劳歌催画蒨，门前使节咏《皇华》。途中定有江行稿，好寄东风万里槎。
明-张羽-《送张宪史之江西》@燕子归时却离家，洪州迢递隔天涯。风帆落浦朝投驿，江火明堤夜探沙。客里寄书逢驿使，幕中提笔待霜衙。来春我亦寻归棹，约尔南湖看杏花。
明-张羽-《同安阻雨》@出旬方到同安郭，水驿春寒懒放船。白浪翻江风愈壮，黑云粘树雨长悬。峰头僧磬惟闻响，沙口渔罾已罢牵。寄语群鸥莫相狎，只今无暇与攀缘。
明-张羽-《春园漫兴》@水漫芳塘生暖波，松林兰若散鸣珂。题诗故欲愁花鸟，避酒还能忆薜萝。烟柳万条供妙舞，风莺百转当娇歌。醉斜乌帽归来晚，一路花飞扑面多。
明-张羽-《晓过淮阴》@军城铁锁晓开关，使节星驰未敢闲。淮水东流应到海，瓜洲北去少逢山。行人欲断寒烟外，远烧时明乱苇间。却忆帝城风物盛，礼成须及上春还。
明-张羽-《凤阳使还》@拜陵初罢雪云晴，使者南还荷圣灵。马上顿更新旧历，风前重数短长亭。逢人问俗谙伧语，到处寻源验水经。却忆长干桥畔柳，归时应待眼青青。
明-张羽-《送僧还天台省亲》@载经东去路迢迢，应为宁亲到石桥。江上中斋寻午墅，沙边夜梵杂寒潮。宰官问法留三宿，慈母焚香制七条。岁晚定知归本寺，待予听雪坐终宵。
明-张羽-《寄南屏渭长老》@蒲室传心第一宗，老寻古刹寄行踪。贯花偈就人争写，坏色衣穿自懒缝。案上梵经皆贝叶，手中谈尘是青松。何年惠远重开社，来听东林寺里钟。
明-张羽-《赠景山中道立（寺在菁山东北高山上，今废）》@古寺残僧乱后稀，独来林下掩柴扉。化人每转千声偈，辟地惟将一衲衣。池上莲芳辞伴去，山中松偃识师归。非关愿薄难行道，自是群生与道违。
明-张羽-《重过蜀山徐幼文隐居》@怜君旧隐此林间，一去神京未得还。独客重来多白发，故人不见只青山。岸前古树曾维艇，雪后高斋几扣关。何日能除簪绂系，莫年相约共投闲。
明-张羽-《访许文学不遇》@杖策思寻半日闲，偶随流水过前山。林中不见童迎客，竹外惟闻犬护关。道服自悬虚牖下，茶巾空挂夕阳间。到门不遇君携手，惆怅荒村暮独还。
明-张羽-《赠弹筝人》@先辈曾将旧曲传，纤纤银甲更堪怜。清和未数湘灵瑟，哀怨浑同蜀国弦。莺弄晚风啼复歇，雁飞秋水断还连。坐中北客听来少，暗想当时一惘然。
明-张羽-《赠郑邴文》@两鬓星星小幅巾，苍松气节鹤精神。居常倒屣迎佳客，贫不将诗谒贵人。踏雪抱琴梅屿晓，典衣沽酒柳桥春。若非道眼高明者，谁肯甘心寂寞滨。
明-张羽-《送萧县丞朝京》@天官妙选待才贤，茂宰清明众所传。漠漠去帆冲暮雨，萧萧行李似当年。逶迤客路朝京口，迢递王城在日边。为说乌程民吏待，金陵酒美莫留连。
明-张羽-《金华道中送郑邴文东归》@柳絮飞飞共语离，尊前会面定何时。交情冷淡孤衷在，世味辛酸两鬓知。春水乱滩船下疾，晓风残月酒醒迟。湖边鸥鹭休相笑，破箧无钱只有诗。
明-张羽-《金陵道中》@孤舟晓出古关西，江树萧疏绕坏堤。七里冈前寒雪霁，三茅峰顶暮云齐。酒家寂寞人稀醉，车马纵横客易迷。迢递渐看宫阙近，月鸣时听夜乌啼。
明-张羽-《扬州道中》@马头津口足风波，岁晏遥乘一传过。南渡客来多汉语，下江船去半吴歌。芜城总入新编户，瓜步斜连古漕河。何处吹箫明月夜，野田茅屋晓烟多。
明-张羽-《燕山客中》@只合山中度岁时，欲求闻达岂相宜。命轻似絮人争笑，心直如弦鬼亦知。怕见是非休看史，未忘习业尚耽诗。春风归去江南路，芳草满汀花满枝。
明-张羽-《闽中春暮》@吴山入梦驿程赊，身逐孤帆客海涯。九十日春多是雨，三千里路未归家。桄榔土润蛮烟合，杨柳江深瘴雾遮。倚遍阑干愁似海，杜鹃啼过木兰花。
明-张羽-《灯花》@画堂银烛映歌钟，醉眼俄惊火树红。白玉屏深留晚艳，绛纱笼暖护春丛。阑干清泪非因雨，狼藉残煤总为风。更忆禁垣归路静，金莲随马散文虹。
明-张羽-《登姑苏台怀古》@荒台独上故城西，辇路凄凉草树迷。废冢已无金虎踞，坏墙时有夜乌啼。采香径断来麋鹿，响屟廊空变蒺藜。欲吊伍员何处是，淡烟斜日不堪题。
明-张羽-《送越上人住蒋山》@落落晨星耆旧稀，奋然一出拯危机。石头路滑有时到，山顶云深无梦归。帆叶饱风冲白浪，雪花和露湿缁衣。八功德水谈空处，应有江禽入座飞。
明-张羽-《送莲社陆道师归镜湖别业》@一锡横飞下镜湖，头颅老去世缘疏。庭栽竹少堪容鹤，池种莲多不碍鱼。满室香云经尽后，半窗明月定回初。陶潜懒入东林社，在在青山可结庐。
明-张羽-《答山西杨宪副故旧见寄》@晋鄙遥山接太霞，十年从仕鬓空华。秋来有雁偏催客，腊尽无梅更忆家。私属羊毛皆入税，边风马乳代烹茶。番思共隐江南日，每为论诗到晚鸦。
明-张羽-《苏小坟》@冷落百花朝，无人上画桥。东风吹绿草，依旧似裙腰。
明-张羽-《叶》@泛露光偏乱，含风影自斜。俗人那解此，看叶胜看花。
明-张羽-《花》@能白更兼黄，无人亦自芳。寸心原不大，容得许多香。
明-张羽-《画》@疏散元非用世才，日高林户尚慵开。为怜湖上青山好，行到冬青树底来。
明-张羽-《暮过西疃》@白水泱泱绕坏堤，隔林遥听夕阳鸡。闲行每到东边少，为有青山在屋西。
明-张羽-《悼高青丘季迪（三首）》@灯前把卷泪双垂，妻子惊看那得知。江上故人身已没，箧中寻得寄来诗。
明-张羽-《悼高青丘季迪（三首）》@消息初传信又疑，君亡谁复可言诗。中郎幼女今痴小，遗稿千篇付与谁。
明-张羽-《悼高青丘季迪（三首）》@生平意气竟何为，无禄无田最可悲。赖有声名消不得，汉家乐府盛唐诗。
明-张羽-《挽杨宪府孟载（二首）》@南北云山赋远游，白头终老晋阳秋。千篇留得平生稿，半似苏州半郢州。
明-张羽-《挽杨宪府孟载（二首）》@恨不寻君未死前，须臾一别便千年。慰人幸有童乌在，他日应能续《太玄》。
明-张羽-《听老者理琵琶》@老来弦索久相违，心事虽存指力微。莫更重弹《白翎雀》，如今座上北人稀。
明-张羽-《取胜亭感旧》@绿雨微消紫陌尘，湖光冷落似无春。朱门记得曾游处，杨柳青青不见人。
明-张羽-《寄友》@客路寻常怨别离，况逢秋色倍堪悲。一封书到千山暮，正是思君独坐时。
明-张羽-《梅雪轩》@山如东郭先生里，屋似西湖处士家。为问轩中清白吏，还应比雪比梅花？
明-张羽-《双驭图》@内官妆束样能齐，宛洛春风信马蹄。共说放朝无一事，看花直到夹城西。
明-张羽-《小游仙（四首）》@洞口春泉漱碧沙，楼台仿佛蔡经家。赤鸾衔得金盘子，掷向窗前树树花。
明-张羽-《小游仙（四首）》@晞发扶桑露气新，三花树底坐调笙。到门解说长生理，只有茅家好弟兄。
明-张羽-《小游仙（四首）》@朝游碧海不骑鱼，凤引霓旌鹤引车。吟得《步虚》谁解和，归来闲倩少霞
明-张羽-《小游仙（四首）》@门外南风吹葛花，弈棋人散树阴斜。青童睡起浑无事，乞与神丹喂白鸦。
明-张羽-《废寺》@白昼闲门一两僧，山房深掩藓花青。西风不管钟鱼破，自在斜阳与塔铃。
明-张羽-《维阳春晚》@烟笼柳影乱莺啼，雨湿芹香乳燕飞。二十四桥春又尽，江南词客正思归。
明-张羽-《燕山春暮》@金水桥边蜀鸟啼，玉泉山下柳花飞。江南江北三千里，愁绝春归客未归。
元-张昱-《织锦词》@行家织锦成染别，牡丹花红杏花白。作双紫燕对衔春，一匹锦成过半月。持来画堂卷复开，佳人细意为剪裁。银灯连夜照针指，平明设宴章华台。为君著衣舞《垂手》，看得风光满杨柳。蝶使蜂媒无定栖，万蕊千花动衣袖。回回舞罢换新衣，新衣未缝锦下机。怜新弃旧人所悲，百年欢乐惟片时。
元-张昱-《陪宴相府得芍药花有感》@醉吐车茵愧不才，马前蝴蝶趁花回。玉瓶盛露扶春起，锦帐围灯照夜开。垂白敢思溱洧赠，欹红还是庙廊裁。杨州何逊空才思，惟对高寒咏閤梅。
元-张昱-《惆怅（五首）》@三山梦断彩云空，几把长笺赋恼公。画閤小杯鹦鹉绿，玉盘纤手荔枝红。春衫汗裛蔷薇露，夜帐香回茉莉风。惆怅近来江海上，却将鞍马学从戎。¤
元-张昱-《惆怅（五首）》@画船湖上载春行，日日花香扇底生。苏小楼前看洗马，水仙祠畔坐闻莺。碧桃红杏浑相识，紫燕黄蜂俱有情。惆怅繁华成逝水，尽归江海作潮声。¤
元-张昱-《惆怅（五首）》@惆怅当年使酒来，娼楼红粉夜相催。可怜明月二分在，不见琼花半朵开。谁复醉翁堂下柳，更堪从事閤中梅。杨州一片青青草，谁信春来无雁回。¤
元-张昱-《惆怅（五首）》@惆怅雄藩海上游，武昌佳气接神州。东风归思王孙草，北渚愁生帝子洲。楚国江山真可惜，刘家豚犬亦何羞。不须更问中原事，官柳新栽过戟楼。¤
元-张昱-《惆怅（五首）》@至今惆怅在东城，结伴看花取次行。辇道驻车招饮妓，宫墙回马听流莺。星河织女从离别，海水蓬莱见浅清。不有酒船三万斛，此生怀抱向谁倾？
元-张昱-《过杨忠愍公军府留题》@总是田家门下客，谁于军府若为情。林花满树莺都散，雨水平池草自生。街上相逢惊故吏，马前迎拜泣残兵。能言楼上题诗处，犹有将军旧姓名。
元-张昱-《睡觉》@满院杨花风力轻，牡丹时月好晴明。帘垂不知白日晚，睡觉忽闻黄鸟鸣。万斛春光金盏酒，百年心事玉人筝。刘伶未到忘形处，枉自闲将畚锸行。
元-张昱-《别春次杨州成廷圭韵》@燕语莺啼尽可哀，更无马迹到青苔。自从玉树成歌后，曾见铜仙下泪来。为晋为秦花几度，行云行雨日千回。若教蝴蝶知春梦，尽把黄金付酒杯。
元-张昱-《湖上漫兴（二首）》@百镒黄金一笑轻，少年买得是狂名。尊中酒酿湖波绿，席上人歌凤语清。蛱蝶画罗宫样扇，珊瑚小柱教坊筝。南朝旧俗怜轻薄，每到花时别有情。¤
元-张昱-《湖上漫兴（二首）》@湖上新泥雪渐融，门前沟水暗相通。裙欺萱草轻盈绿，粉学樱桃浅淡红。暮雨欲来银烛上，春寒犹在酒尊空。青绫被薄不成梦，又是一番花信风。
元-张昱-《绣球花次兀颜廉使韵》@绣球春晚欲生寒，满树玲珑雪未干。落遍杨花浑不觉，飞来蝴蝶忽成团。钗头懒戴应嫌重，手里闲抛却好看。天女夜凉乘月到，羽车偷驻碧阑干。
元-张昱-《丞相委入姑苏索各官俸米留别幕府诸公》@不比常年载酒游，杏花时节出杭州。粉闱未觉为郎贵，萱草难忘此日忧。沙漠帛书空见雁，江湖春水莫容鸥。何须折尽垂杨柳，留取他年系别愁。
元-张昱-《至姑苏呈太尉》@相君求米若求雨，员外得船如得仙。职忝下僚班可耻，情通邻好亦堪怜。山中棋局迷樵客，溪上桃花误钓船。醉把玉杯无所记，不胜惆怅晚春前。
元-张昱-《辞答张太尉见招》@中年晚觉壮心去，涉世颇知前事非。若使范增能少用，肯教刘表失相依。风云天上浑无定，麟凤人间不受鞿。残梦已随舟楫远，五湖春水一鸥飞。
元-张昱-《秋兴》@一夜凉风便觉秋，楚人多感易生愁。金盘露水何曾见，纨扇恩情未肯休。零落梧桐宫井上，稀疏杨柳御街头。近来收得麻姑信，说道蓬莱更可忧。
元-张昱-《次林叔大都事韵（三首）》@春来长是误佳期，鸩鸟雄鸠不可私。错认樱桃悬蟢子，悔将衫袖染鹅儿。烧残蜡烛浑成泪，折断莲茎却是丝。辜负绿窗闲岁月，只教杨柳妒腰肢。¤
元-张昱-《次林叔大都事韵（三首）》@何处银鞍白鼻亹，忘将锦瑟数年华。渡头水急怜桃叶，陌上春狂信柳花。那得芳心到鹦鹉，泣将残泪付琵琶。一身已自成惆怅，况似平阳十万家。¤
元-张昱-《次林叔大都事韵（三首）》@莫谩题情在粉墙，藕丝终日系柔肠。不知汉主黄金屋，何似卢家白玉堂。好梦自抛桃叶后，闲愁过似柳条长。无端收得番罗帕，彻夜蔷薇露水香。
元-张昱-《侍御周伯温以行台羁留姑苏柬寄之》@白头岁月付流波，何物虚名在谏坡。属国莫嫌持节久，子阳犹谓见天多。强梁不见图销印，跋扈如闻欲倒戈。一树红梨春事晚，宣文阁下欲如何。
元-张昱-《邻园海棠》@自家池馆久荒凉，却过邻园看海棠。日色未嫣红锦被，露华犹湿紫丝囊。掌中飞燕还能舞，梦里朝云自有香。银烛莫辞深夜照，几多佳丽负春光。
元-张昱-《得编修朱桓海道之音》@命酒征歌记往年，玉堂遂有梦相牵。鱼缄尺素虽云密，事载空言始可怜。季世人材思管乐，盛时戎马说幽燕。张骞惯识天河路，俯仰乾坤一慨然。
元-张昱-《虎丘寺留题》@莓苔欲遍盘陀石，知是梁朝古道场。陈迹谩惊成俯仰，空门元不预兴亡。白漫天上俱兵气，赤伏池中是剑光。如会五公重说法，劝教东海莫栽桑。
元-张昱-《寄松江杨维桢儒司》@画蛇饮酒合谁先，尘土东华四十年。海上岂无诗可和，云间还有事相牵。牡丹开后春无力，燕子归来事可怜。欲倩铁龙吹一曲，满湖风浪又回船。
元-张昱-《碧筒饮次胡丞韵》@小刺攒攒绿满茎，看揎罗袖护轻盈。分司御史心先醉，多病相如渴又生。银浦流云虽有态，铜盘清露寂无声。当年欲博千金笑，故作风荷带雨倾。
元-张昱-《寄孟昉郎中》@孟子论文自老成，蚤于《国语》亦留情。省中醉墨题犹在，阙下新知谁与行。纨扇晚凉诗自写，翠鬟情重酒同倾。接舆莫更闲歌凤，只可佯狂了此生。
元-张昱-《无题》@灼灼庭花露未收，乐然双燕语绸缪。新妆满面犹看镜，残梦关心懒下楼。春到自怜人似玉，困来谁问酒扶头。狂踪已作风丝断，敢怨流年似水流。
元-张昱-《长安镇市次赵文伯韵》@淹遍衣衫犹未干，何如李白醉长安。牡丹庭院漙新露，燕子帘栊过薄寒。春晚绝无情可托，日长惟有睡相干。旧题犹在轻罗扇，小字斜行不厌看。
元-张昱-《谢僧惠蒲履》@大夫此日可徒行，蒲履深烦远寄情。除是高僧求易得，自非巧手织难成。春来见客身差健，老去看花步觉轻。他日袈裟如过我，定须着此出门迎。
元-张昱-《金山寺》@六鳌捧出法王宫，楼阁居然积浪中。门外鸥眠春水碧，堂前僧散夕阳红。杨州城郭高低树，瓜步帆樯上下风。人世几回江上梦，不堪垂老送飞鸿。
元-张昱-《演法师惠纸帐》@银灯夜照白纷纷，四面光摇白縠文。隔枕不闻巫峡雨，绕床唯走剡溪云。风和柳絮何因到，月与梅花竟莫分。塞北江南风景别，却思毡帐旧从军。
元-张昱-《峡川》@石与青天近，溪云向客低。自然堪下泪，不是有猿啼。
元-张昱-《水殿纳凉图》@别殿红绡女，无风亦自凉。栏边是湖水，夜夜宿鸳鸯。
元-张昱-《七夕》@乞与人间巧，全凭此夜秋。如何针线月，容易下西楼。
元-张昱-《别刘博士》@只为情如雨，从教醉似泥。免看杨柳色，相送出城西。
元-张昱-《过泖湖》@泖湖有路接天津，万顷银花小浪匀。安得满船都是酒，船中更载浣纱人。
元-张昱-《柳花词（二首）》@栏马墙西欲暮春，花飞不复过中旬。倚天楼阁晴光里，争扑珠帘不避人。
元-张昱-《柳花词（二首）》@满院长条散绿阴，谁家门户碧沉沉。地衣不许重帘隔，雪白花铺一寸深。
元-张昱-《访旧三竺次泐禅师杂兴韵》@酒馆湖船旧有名，玉杯时得肆闲情。至今人说张员外，不是看花不出城。
元-张昱-《鹦鹉士女图》@美人应自惜年华，庭院沈沈锁暮霞。只有旧时鹦鹉见，春衫曾似石榴花。
元-张昱-《临安访古（九首）·石镜》@临安山中古石镜，曾照钱王冕服来。天遣紫苔封里后，等闲不许别人来。
元-张昱-《临安访古·婆留井》@旧日婆留井未堙，石阑苔藓上龙文。而今率土俱臣妾，莫愿皇天产异人。
元-张昱-《临安访古·功臣塔》@峰头石塔表功臣，五百年前是佛身。莫问蓬莱水清浅，野藤犹蔓劫余春。
元-张昱-《临安访古·锦溪》@钱王功业与天齐，百里旌旗照此溪。从自波中铺锦后，至今光景净无泥。
元-张昱-《临安访古·化成寺（钱王第十九子出家为》@王子能以身施佛，何异生居净梵宫。敝屣视他闲富贵，男儿到此是英雄。
元-张昱-《临安访古·衣锦山（今县治主山，是王故》@还乡满山都覆锦，富贵应须白昼归。设宴九龙堂上日，沛中歌后似王稀。
元-张昱-《临安访古·将军树（王平时率群队狂戏此》@将军官重执金吾，不比秦朝列大夫。王为锦衣归故里，遂令老树有称呼。
元-张昱-《临安访古·环翠阁（今为寺，谢安游处）》@东山尚存环翠阁，谢傅游来经几年。可是旧曾携妓到，粉香犹在画阑边。
元-张昱-《临安访古·净土寺（东坡作杭倅，行部过》@祥符额赐海会寺，四百年来弹指过。试问竹林桥下路，往还曾见几东坡。
元-张昱-《题吴彩鸾写韵图》@小点红鸾欲下迟，远山浑似画来眉。如何一念人间事，上界仙曹便得知。
元-张昱-《题青山白云》@一个茅庐何处，小桥古木溪湾。但见山青云白，不知天上人间。
元-张昱-《题扬州史左丞扇》@后土祠前路，金鞍忆旧游。春风双燕子，浑似在扬州。
明-张渊-《次陈沧洲重阳韵》@置却功名土苴间，沧洲长与白鸥闲。到门秋水当天坐，绕屋芦花带雪关。明月满川惟载鹤，清江一笛正看山。只惭碌碌东西者，赢得流年损壮颜。
明-张渊-《秋兴次韵》@识来三十四年非，珍重山林短后衣。龟背刮毛惭我拙，虎头食肉任人飞。老亲种种垂秋发，旧屋萧萧淡夕晖。办得浮家明日去，五湖处处是渔矶。
明-张渊-《题白石翁画虞山古桧》@虞山老桧三株青，斗坛半掩招摇星。道人丹成化鹤去，三桧夭矫飞龙形。是谁手植经千载，曾见昭明读书在。几回天上葬神仙，不独人间变桑海。古人今人绕树行，古今人去树长生。乃知劲气合元化，不与凡木争枯荣。长洲老石好异者，百里携杯游树下。浩嗟天下有树此树无，我去此树何人图？三日经营双眼力，满空苍翠移真迹。鹤骨虬筋左纽文，雷裂霜皴古秋色。日暮袖归归不得，满山风雨山灵惜。居然赠与卧云人，长啸寒风生石壁。於乎！石君诗画天下知，此笔尤为天下奇。劝君风雷当掩户，恐化蛟龙擘空去。
明-张渊-《次韵沈陶庵题有竹庄》@爱汝石田茅屋好，依然风物似斜川。白蘋洲渚沧江外，红树园林夕照边。艇子打鱼偏趁月，山童洗药每临泉。老夫欲问东家住，分取瓜畴数亩烟。
明-张渊-《题林和靖秋深二帖与石田同用坡韵》@乾坤悠悠书两幅，墨光深照西湖渌。人间番覆似浮云，此纸完全如璧玉。少陵瘦硬真入评，右军姿媚宜云俗。想当援笔对梅花，谁用官奴寒把烛。自然心画得天妙，一字百金酬不足。乃知形貌列仙癯，石带烟霞山少肉。岩岩气节高百世，奚假文章身后录。东坡去后古祠荒，月下不闻迎送曲。遗迹君家岂偶然，天遣清风激修竹。凭君开卷望孤山，三灌蔷薇咀秋菊。
明-张元凯-《杂拟诗二首》@少小结游侠，长大慕豪英。六郡已脱籍，三辅乃有声。藏活以百数，脱死常独行。风沙扑马首，关月候鸡鸣。将军言郭解，公子拜候嬴。彼非有一命，权可当专城。所以奇节士，慷慨说捐生。大笑东家儿，杀人隐姓名。¤
明-张元凯-《杂拟诗二首》@有客住吴国，赠我以莫邪。提携未出匣，随手生霜花。或恐是神物，吞吐虹光斜。不惜黄金装，横在白鼻襜。边烽昨夜至，飞符度流沙。秋月照长城，胡骑纷如麻。按剑左右盼，目已无浑邪。丈夫为天下，安能复顾家。
明-张元凯-《渔父》@溪桥转山径，湖水碧于苔。渔舟柳阴下，举网得四腮。樵薪犹未至，新醅业已开。团圞坐妻孥，不簪亦不鞋。欲要采菱人，西风吹船回。蔌蔌芦叶响，月上潮正来。波涛非云险，梦寐良不乖。向逢楚大夫，言言伤我怀。
明-张元凯-《樵父》@偃树春不起，繁条秋弥丛。长镵入空谷，历历摧枯蓬。形骸肖山鬼，趫捷轻狙公。玄熊夕相避，猛虎昼不逢。素履往无咎，险阻穷能通。有时不归来，高卧山之东。积薪拟待价，沽酒明月中。桎梏轩冕者，终焉愧此翁。
明-张元凯-《闺词四首》@捣衣声不乱，捣衣情自深。秋风一夕起，闺中同此音。妾捣君不闻，天涯自有砧。也应如妾捣，为妾捣君心。¤
明-张元凯-《闺词四首》@忆昔初嫁君，明珠照绿云。今日君离别，飞蓬乱不结。忘我久食贫，游赵复游秦。秦人未逐客，安能返乡国。¤
明-张元凯-《闺词四首》@夫婿乍封侯，尚尔玉关游。欲绣一端锦，寄耀千貔貅。行褰池上柳，夫渠摘纤手。颜色比不差，衔在天吴口。¤
明-张元凯-《闺词四首》@琴瑟昔在御，莫不静而好。自君久别离，房栊生青草。弹琴无知音，调瑟多苦心。弦繁曲亦乱，月落花阴阴。
明-张元凯-《边词五首》@结束良家子，翩翩居帐下。从军不数年，节钺安可假。耻随五校后，单骑走朔野。龙剑跃且鸣，夺得胡名马。¤
明-张元凯-《边词五首》@匈奴约和亲，边烽昼不举。士卒渐忘战，军中罢超距。槃跚弄胡儿，拍手学蛮语。草间骑羝羊，引弓射鸟鼠。¤
明-张元凯-《边词五首》@秋风试鸣镝，忽见孤飞雁。一矢铩其羽，遥堕前山涧。众谓南来鸟，足有帛书绾。策马往视之，野火新烧栈。¤
明-张元凯-《边词五首》@九月未授衣，十月边霜凛。士卒夜苦寒，独抱雕戈寝。欲诉霍嫖姚，无奈生贵甚。穿域正蹋鞠，阳春生兽锦。¤
明-张元凯-《边词五首》@久隶行伍间，尚在偏裨下。寒霜生铁衣，秋风劲弓弝。执鞭乃吾分，窘辱何须讶。卫青亦人奴，敢遽辞笞骂。
明-张元凯-《采菱词》@菱角何纤纤，菱叶何田田。鸳鸯与厓騑，对对浮清川。采菱白晢郎，荡桨后复前。偶逢西家妹，隔浦来采莲。娇容入花乱，素腕随荇牵。要住语绸缪，风动裙带偏。采采忘采角，但采叶在船。赠我双莲子，庶几不空还。
明-张元凯-《圌山朱都尉过访留宿草堂中夜不寐情见乎词》@有客江上来，柳下住双桨。身白俨如瓠，巨口仍广颡。相见懒长揖，落魄高阳党。呼儿且沽酒，把臂坐草莽。十年交自倾，片言心觉爽。明霞四散飞，长庚独先朗。蝙蝠扑檐间，熠耀行草上。凉风西南来，剌剌枝头响。下榻不能寐，空庭共俯仰。慷慨醉中言，何时起李广？
明-张元凯-《志别》@祖道一尊酒，凉风江上生。枫林一叶丹，秋动千山声。星离越溪水，雨散吴王城。我昔游燕赵，居人送我行。今我亦送客，酒尽泪欲倾。乃知送我者，掩袂多至情。
明-张元凯-《汶上阻雪》@我行阻徐方，日夕望吴国。积雪覆皋原，千里同一色。门前偃栅横，屋际孤烟直。黄河冰正坚，芒砀云来黑。狡兔潜以伏，饥鹰竟何食。客子煨枯蓬，主人舂残稷。何日见朝阳，肃彼南归翼。
明-张元凯-《匣剑行》@生长夫差国，家住专诸里。锻炼昆吾成，一匣明秋水。秋水冷冷声绕扉，凄清中夜蛟龙归。空庐独抱朗月卧，高天飒动霜华飞。提携神物无人觉，何来白虹常在握。锋芒卫霍耀天山，精灵荆聂倾河岳。结客纷纷向五陵，呼卢博采且浮沉。宁输百万留三尺，悬在腰间酬寸心。?鹈新淬光如彗，照见人间不平事。玉玦令环日日闲，匣中一掬明珠泪。严城吹角秋夜清，风凄月肃邻鸡鸣。揽衣起舞欲拔剑，无乃岁久青苔生。莫牙空老无人齿，世人共宝铅刀耳。幕南塞北行路难，酬恩报怨竟谁是。沦落沉埋一蒯缑，耻将弹铗动诸侯。丰城不掩干霄气，越石何嗟绕指柔。
明-张元凯-《东览篇》@出门鲜徒侣，看山过东越。身披荷芰衣，来渡琅玕筏。会稽之郡藏云中，海岳灵区第几峰。千岩万壑望不尽，一一秀出青芙蓉。溪流嗽石喷晴雪，山水清音相映发。林间吹落兰亭风，松下飞来镜湖月。石暗花迷夷，失去津禽鱼。鸟兽能相亲，峥泓萧瑟不可测。此中疑有箕山人，苍旻为栋云为幕。禹穴幽奇可栖托，绝壁巑岏啸夜猿。逍遥梦见骑黄鹤，清晨晞发凌高台。风吹飞花去复来，旭日如珠走沧海，赤霞为驾驱天台。方丈蓬莱今可至，居然便有凌云思。金宫银阙何必求，一丘一壑随吾志。君不见东山高卧支许从，挥麈玄言若可终。又不见芳辰祓禊临清池，茂林修竹堪忘饥。谢公勉为苍生出，十年闲却登山屐。右军自失王蓝田，归来誓墓意惘然。二贤信是人中龙，霖雨当时仰望同。考槃一室已千载，至今林下生清风。偶然得失未忘念，令人却羡双冥鸿。
明-张元凯-《寒食限韵作》@阖闾风土不禁火，绿水城边碧油舸。屡逢蹴踘踏花茵，时见秋千乱云朵。金莲点点步底生，鸳鸯彩彩缠头巘。越女曾为吴馆娃，周郎只合留江左。前溪桃树隔垂杨，仿佛红妆隐青琐。
明-张元凯-《枫桥与送者别》@枫桥秋水绿无涯，枫叶满树红于花。万里之行才十里，阖闾城头尚堪指。游子尊前泪湿衣，离心已逐片帆飞。酒酣不识身为客，意欲元同送者归。
明-张元凯-《扬州春眺即事》@紫萸村边杨子湾，黄公垆头使者关。舟楫远通淮北水，楼台近见江南山。高冈百尺临官渡，浮烟不尽斜阳暮。前朝杨柳几株存，寒鸦飞尽芜城路。
明-张元凯-《客堂秋夕》@高梧百尺入云凉，清水一池生月光。秋夜初长客不寐，坐听砧声思故乡。明河展转天欲曙，寒蒐唧唧犹自语。挈衣起写故乡书，明日关河雁南去。
明-张元凯-《客堂秋夕》@高梧百尺入云凉，清水一池生月光。秋夜初长客不寐，坐听砧声思故乡。明河展转天欲曙，寒蒐唧唧犹自语。挈衣起写故乡书，明日关河雁南去。
明-张元凯-《新丰主人》@新丰主人邯郸妇，依然卖酒三河口。芬芳芍药气如兰，潋滟葡萄绿于柳。东风日日飞轻尘，游子年年只问津。迟回立马门前客，曾是垆头醉卧人。
明-张元凯-《春日游西苑》@宣室临西苑，灵台对籍田。宫莺迷绿雨，厩马饮清川。柳引金堤直，松含玉殿圆。先皇受釐处，寂寞锁春烟。
明-张元凯-《大明门春望》@太和盈宇宙，烨烨遍光华。美丽都人绮，芳菲辇道沙。紫骝衔禁草，黄鸟卧宫花。一望千重殿，常生五色霞。
明-张元凯-《子夜》@花柳发韶年，妆成子夜妍。弄箫成艳曲，调瑟岂哀弦。翡翠巢金埒，鸳鸯扑锦缠。不将银烛灭，看取玉人怜。
明-张元凯-《湖上归》@野寺垂杨外，湖陂乱苇间。翠含千树雨，青露一痕山。果熟喧童口，桑稠碍女鬟。渔舟小如叶，载我洞庭还。
明-张元凯-《潞河中秋初度（壬申）》@桂影青天满，桑干白水斜。公车不待诏，客舍只思家。报主雌雄剑，谋生子母瓜。去年今夜酒，吴市听琵琶。
明-张元凯-《长安春望》@芝房桂殿暮氤氲，霄汉归来鹓鹭群。月出修眉悬碧树，露擎高掌拂朱云。宫莺入柳飞难见，厩马迷花嘶不闻。尽说宸游多睿藻，远臣唯有诵横汾。
明-张元凯-《西苑》@曲房宣室自逶迤，圣主中宵正受釐。湛露晓凝千片玉，甘泉春长九茎芝。鸟栖御宿啼偏早，花近朝阳落故迟。自识万机宵旰切，望仙台下草离离。
明-张元凯-《索居》@自怜多病强加餐，里巷浮湛罢据鞍。怀旧十年蓬鬓改，伤春三月落花寒。志酬投笔元非易，事到持杯便不难。敢谓闭门深避世，亦知门外有波澜。
明-张元凯-《戏简幼元》@处无善策出无才，待罪行间事事乖。犊鼻着来堪涤器，鱼肠脱却与椎埋。沄人春色真如酒，悦世禽言总是俳。试问首阳甘饿者，何如金马漫诙谐？
明-张元凯-《唐观察招饮洪尚书园亭》@名园楼阁散春晴，飞盖初停黄鸟鸣。叠石为山开绿野，凿池引水接沧瀛。露花靓女临妆色，风箨尚书曳履声。独讶主人浑不见，翻令过客易含情。
明-张元凯-《西湖即事二首》@十里长堤柳色新，六桥凝碧水潾潾。桃花似妒青楼女，杨柳如思白舍人。莺语风前犹自涩，山容雨后尚含颦。武陵旧日通来往，不向渔郎数问津。¤
明-张元凯-《西湖即事二首》@钱塘苏小茜罗衣，短棹穿花过钓矶。望帝声中怨离别，梦儿亭下惜芳菲。微风吹藻鳞鳞浪，落日衔山树树晖。最是碧云随处合，美人乘兴夜忘归。
明-张元凯-《越溪逢袁生饮》@范蠡湖边一棹回，偶逢袁绍最深杯。浮萍散雨凉风至，高树排云明月来。浮白且谋今夜醉，栖乌不问故宫哀。相将共选溪头石，乍可披裘作钓台。
明-张元凯-《江上遇蔡都尉》@同是穷途叹数奇，鹖冠凋敝不胜悲。孤蓬夜雨天涯泪，老骥秋风塞外思。去国一身浑似梦，归家双鬓各成丝。长安记得相逢日，正是桃花饮马时。
明-张元凯-《赠建平潘子会》@潘郎星鬓尚朱颜，为卜郊居巳赋闲。尔汝孔融多绿酒，比邻谢朓有青山。濯缨水上游鱼过，高枕花间宿鸟还。敢向宦途论巧拙，清时唯有闭柴关。
明-张元凯-《灵谷寺》@十里长松入杳冥，殿前功德水泠泠。气因定鼎千林紫，山托传灯万古青。群鹿避人过隧道，寒花迎客媚空庭。草堂蕙帐今余几，笑诵楣间旧勒铭。
明-张元凯-《长安逢塞上班师友人有作漫和》@盛秋胡骑若云屯，奏捷飞书入雁门。浪说单于刑白马，羞称公主嫁乌孙。班师节钺归三殿，款塞旌旗过五原。幕府献功方饮至，撰成铙曲侑金樽。
明-张元凯-《西苑宫词二十四首（有序）》@肃将上帝祀明堂，宝鼎昭回日月光。九献不须歌旧曲，词臣昨已撰《芝房
明-张元凯-《西苑宫词二十四首（有序）》@秋殿清斋正受釐，迎和门外立诸姬。大官不进麒麟脯，御馔唯供五色芝。
明-张元凯-《西苑宫词二十四首（有序）》@陈词瘗玉奏钧天，西苑宫墙近籍田。水旱恐烦祠后土，未央深处好祈年。
明-张元凯-《西苑宫词二十四首（有序）》@宫女如花满道场，时闻杂佩响琳琅。玉龙蟠钏擎仙表，金凤钩鞋踏斗罡。
明-张元凯-《西苑宫词二十四首（有序）》@凤阁传呼鱼钥开，中官赍捧御题来。直庐夜照青藜火，银笔如椽彻晓裁。
明-张元凯-《西苑宫词二十四首（有序）》@方岳分符百道飞，四时禋类万灵归。休征勒石盈青壁，瑞应成图进紫微。
明-张元凯-《西苑宫词二十四首（有序）》@一株沉水万金装，篆刻蛟龙缕凤凰。工巧敢言歆上帝，精诚唯许格君王。
明-张元凯-《西苑宫词二十四首（有序）》@夕烽千里照甘泉，一纸降魔敕已传。急遣六丁乘羽驾，火轮金甲净幽燕。
明-张元凯-《西苑宫词二十四首（有序）》@灵药金壶百和珍，仙家玉液字长春。朱衣擎出高玄殿，先赐分宜白发臣。
明-张元凯-《西苑宫词二十四首（有序）》@宝箓金签灿几筵，子云正是草《玄》年。石渠天禄如林士，同校宣和道藏编。¤
明-张元凯-《西苑宫词二十四首（有序）》@千云裘拥五雷冠，祈雪霄开太乙坛。符鹤未回金阙静，烛龙犹照玉宸寒。
明-张元凯-《西苑宫词二十四首（有序）》@金壶漏水响丁丁，直宿宫娥坐月明。潜听象床龙睡稳，玉阶低演步虚声。
明-张元凯-《西苑宫词二十四首（有序）》@通天台上接三台，景命重临清醮开。拜舞不同郊社礼，科仪一一圣人裁。
明-张元凯-《西苑宫词二十四首（有序）》@香台紫气蔼晴空，灵贶神休集圣躬。垂拱万年如一日，礼臣何必议青宫。
明-张元凯-《西苑宫词二十四首（有序）》@内宫新制玉清符，独赐亲臣道允孚。何事官家频顾问，宰公冠上戴曾无。
明-张元凯-《西苑宫词二十四首（有序）》@真人方术鬼神愁，出入金銮驾玉虬。济北少翁曾赐爵，胶东栾大已封侯。
明-张元凯-《西苑宫词二十四首（有序）》@金符宝笈护云英，鸾鹤衔将入上清。拜受玉霄龙凤简，元阳象一字分明。
明-张元凯-《西苑宫词二十四首（有序）》@圣朝臣庶洽垂裳，恸哭非时祇自伤。竟日天威无霁色，容城年少有封章。
明-张元凯-《西苑宫词二十四首（有序）》@仙真异迹岂无因，海岳灵区合有人。夜殿焚香亲制草，诘朝分遣内台臣。
明-张元凯-《西苑宫词二十四首（有序）》@蓬莱方丈可梯航，勾漏丹砂近寄将。昨铸银山高几许，试持玉尺殿中量。
明-张元凯-《西苑宫词二十四首（有序）》@瑞气祥云薄海滨，远藩齐献百千春。进来白尘高于马，驯扰金阶不畏人。
明-张元凯-《西苑宫词二十四首（有序）》@颂美扬休锦绣香，柘黄新帕盖青箱。内中书法人间别，寿字能兼数字长。
明-张元凯-《西苑宫词二十四首（有序）》@君王常在集灵台，正殿葳蕤锁翠苔。纵是明良不相见，虞廷庶事转康哉。
明-张元凯-《西苑宫词二十四首（有序）》@方士如云泛海槎，采真元不为丹砂。万金炼就壶中药，愁杀仙人萼绿华。
明-张元凯-《明妃》@白龙堆里塞云昏，黄鹤歌残马上论。自恨良家充内选，也同公主嫁乌孙。
明-张元凯-《飞燕》@三千宫女废昭台，飞燕雄心尚忌猜。乍报殿成名合德，悔教小妹入宫来。
明-张元凯-《春日花下饮》@春风青鬓未成丝，放浪江湖只酒卮。二十年来真落魄，不曾醒眼看花枝。
明-张元凯-《广陵逢陈郎》@《竹枝》歌罢说离情，草绿扬州水上城。忆汝怕逢颜色似，杏花开处不曾行。
明-张元凯-《题桃花画扇》@碧桃树底醉流霞，记得当年翠袖遮。今日漂零歌扇在，令人肠断故园花。
明-张元凯-《阻风》@西风吹浪不能平，又阻归舟一日程。正是关河愁绝处，柳条无数作秋声。
明-张正蒙-《金陵社集诗（一十六人三十二首）集鸡笼山》@正蒙字子明，江宁人。居通济门外之罾湾，临河结庐，柴门昼闭。带索拾穗，未尝俯仰于人。年逾九十，隐沦终老。今体诗几万首，今刻其什一，顾邻初为序。台城一上路层层，景物萧条感慨增。玄武湖秋鸿雁下，华林园泠露霜凝。空山僧寺三更磐，隔岸人家半夜灯。霸业只今消歇尽，惟余明月照金陵。
明-张正蒙-《雨夜宿王孟起山庄话旧》@山堂闻夜雨，隔牖洒长松。渍草悲蛩语，浸苔冷鹤踪。林喧和叶下，涧响杂村舂。不倦连床话，怜君意转浓。
明-张正蒙-《秋日卧病溪上怀饶士骏》@偃卧青溪上，闲愁入病中。露华侵夜簟，风子落秋桐。白白千丝鬓，哀哀四壁蛩。所期乘兴客，孤棹几时通。
明-张正蒙-《东郊》@东郊栖息久，老至谢逢迎。秋雾沉山白，寒流拍岸清。葛巾还自正，茅屋不须营。小摘畦边菜，常留共友生。
明-张正蒙-《秋日王孟起山庄》@天末商飙起，家家闻捣衣。砌虫经候响，篱豆及秋肥。自是机心息，宁知世事违。邻僧有高致，日暮扣岩扉。
明-张正蒙-《溪上秋思》@穷巷故人少，衡门暇日多。凉风时着树，衰叶欲辞柯。生事只如此，幽心谅匪它。乃知溪上乐，把酒对渔蓑。
明-张正蒙-《秣陵馆夜对张山人》@秋风山馆夕，一榻近灯前。共话忽深夜，相看非少年。斗垂天末树，磷出雨余田。亦有茅檐下，饭牛人未眠。
明-张正蒙-《秋日卧病》@隐几荒斋寂，深知偃卧情。新方随药简，久病喜秋清。掩径流云色，穿林响叶声。无人见惆怅，白发一重生。
明-张正蒙-《江上早起有怀侯师之》@江流无日夜，客路渺东西。雾接寒潮上，天连晓树齐。闻虫思寂历，过雁惜书题。何日长干道，烦君驻马蹄。
明-张正蒙-《溪上》@自识茅茨趣，风光合在兹。柳青春雨润，山白晓云迟。幽意居偏得，闲身懒更宜。忘机溪上鸟，来往日无期。
明-张正蒙-《秋日即事有怀黄任甫》@开门凉气入，默默坐移时。积雨逢初霁，斜阳照短篱。交秋桐落早，闰月菊开迟。朋好遥相忆，清尊何所期。
明-张正蒙-《冬日闲居二首》@僻居心远矣，闭户日萧然。一水带寒月，孤村幕夕烟。贫惟尊酒在，诗岂众人传。却忆蒙庄子，冥搜内外篇。¤
明-张正蒙-《冬日闲居二首》@夜永衾孤拥，檐深月半窥。霜村鸡唱早，风树鹊栖迟。旧社嗟摇落，新诗记别离。挑灯坐不寐，无梦到天涯。
明-张正蒙-《秋日杂咏》@孤村秋雨暗，万井暝烟迷。邻杵时飘响，林鸦不住啼。茅茨惭野老，灯火对山妻。因笑病庄舄，空劳楚执珪。
明-张正蒙-《江阁》@寂寂重扉掩，悠悠倦客情。江深当五月，阁迥接层城。细雨莺声润，微风水气清。科头坐长日，讵羡世间名。
明-张正蒙-《夏至对雨柬程孺文》@堂开垂柳下，默默坐移时。岁序一阴长，愁心两鬓知。雨檐蛛网重，风树雀巢欹。惆怅无人见，深杯空自持。
明-张正蒙-《初夏园林即事》@夏入园林好，欣逢霁景明。药阑香醉蝶，柳岸绿迷莺。道在心逾逸，情闲迹自清。夕阳红欲尽，一抹暮山横。
明-张正蒙-《春暮淮上遣兴有怀恩公》@水漫秦淮旧钓矶，一竿每与俗情违。垂垂密柳莺啼早，寂寂重扉客到稀。绿暗桑林蚕叶老，青连药圃兔苗肥。焚香欲就蒲团坐，钟磬沉沉隔翠微。
明-张正蒙-《溪上居》@小结衡茅避市喧，寒流觿觿抱孤村。扉悬白板心犹远，几隐乌皮道自存。傍岸渔舟分爨火，倚窗明月引开樽。寂寥何限幽栖意，不识风光似陆浑。
明-张正蒙-《溪閤坐雨招胡国珍陈用甫二丈》@背郭衡门迥，栖迟一径幽。隔帘风挟雨，虚阁晚生秋。水鸟日堪狎，村醪客可留。不嫌成简略，烦为过溪头。
明-张之象-《关山月》@月照阴山外，秋高瀚海边。全形方学镜，半影更疑弦。久戍何时满，长征几度圆。望乡千里思，耿耿梦中悬。
明-张之象-《梅花落》@玉树飞花早，金闺引恨长。雪明难见影，风急易闻香。舞处飘罗袖，歌边绕画梁。岁华憔悴尽，魂梦忆辽阳。
明-张之象-《胡姬年十五》@胡女倚芳年，青春最可怜。纤腰初学柳，媚脸乍窥莲。留客贻龙镜，当垆拂凤弦。堪持对明月，三五正婵娟。
明-张之象-《谢临川游山》@客行旷登览，羁心展游陟。裹粮度瑶岑，振衣寻石室。源深洞屡迷，径险岩逾密。重林散轻雾，绝壁映初日。鸟鸣识节变，草绿知春及。夭桃始发溪，猗兰渐盈泽。采药遵灵丘，援萝入幽谷。缅邈隐士居，想像仙人宅。朝窥鸾鹤逝，夜听猩猿泣。水镜含清晖，松门带暝色。近涧虹文丹，远峰岚气黑。云归影难留，泉飞响易急。观奇道转远，探异情未毕。候月弄澄鲜，飡霞羡高逸。适己物自忘，达生赏无极。终然得所遣，傥值同怀客。
明-张之象-《还山留别仲交作》@相期意气欲凌虚，旅舍春风厌索居。末路但存三寸舌，明时不用百家书。昆丘窈窕思栖鹤，谷水清泠忆钓鱼。日暮干将抛酒市，生平结客似专诸。
明-张治-《万寿节朝天宫习仪二首》@曲槛通丹室，长松锁翠烟。楼台凌绝絺，钟磬发诸天。瑞荚生尧日，绯桃入汉年。君王有明德，万寿应高玄。¤
明-张治-《万寿节朝天宫习仪二首》@看佩移宵烛，闻钟候晓鸡。鼓严千队肃，嵩祝万声齐。凤吹随金仗，龙宫隐玉题。回看天北极，香案五云西。
明-张治-《废寺》@古寺饶苍苔，断础委蔓草。秋高木叶深，霜重池荷老。日光穿云来，竹色不可扫。世代成古今，恻然伤怀抱。
明-张治-《清溪阻雨》@客愁已若此，况听雨声多。潮气连沧海，江光涌白波。暝云低野度，湿鸟掠船过。咫尺齐山色，萧萧锁薜萝。
明-张治-《秋日登城楼用南田韵》@城临孤壁迥，楼出万峰开。域势衔天阔，江形抱楚回。野风吹日落，霜雁切云哀。直北长安道，凭轩首独回。
明-张治-《发茶陵别诸亲旧》@行行离故里，洒泪别交亲。明发过湘水，应为更远人。雨侵山树晓，花落莫江春。何事怀簪组，风尘白发新。
明-张治-《秋怀酬泰泉学士》@花下疏钟静，天涯独客愁。功名扬子阁，词赋仲宣楼。杜若沧洲雨，春潮野渡舟。有怀吾共汝，双鬓又逢秋。
明-张治-《江宿》@移舟初极浦，倚岸即斜曛。澹澹月临水，微微星出云。流萤散高影，暗水聚寒纹。山雨夜深至，凄然不可闻。
明-张治-《草市庙》@登临犹不倦，倚杖更山扉。旧壁龙蛇落，空堂蝙蝠飞。云香流别涧，树影动深矶。便欲招仙侣，青天振羽衣。
明-张治-《秋郭小寺》@短发行秋郭，尘沙记旧禅。长天依片鸟，远树入孤烟。野旷寒沙外，江深细雨前。马蹄怜暮色，藤月自娟娟。
明-张治-《道场纪事》@黄发真人戴玉冠，身骑金虎佩苍鸾。俯窥日月行丹极，贪礼星辰拜石坛。幡影一庭仙掌净，钟声万户彩云寒。朝元初罢千官下，碧宇沉沉夜未阑。
明-张治-《登石钟山望庐山》@庐岳亭亭翠万重，悬泉千尺挂飞龙。石钟山下江如镜，映出青天五老峰。
明-张治-《杂咏二首》@大明宫阙九天开，中使传宣殿里来。红玉雕盘宫锦覆，上公含笑赐金回。
明-张治-《杂咏二首》@望湖亭下水如天，曾是宣皇赐幸年。玉辇不来凫雁冷，一湖杨柳锁春烟。
明-张治道-《嘉靖丙戌六月五日京兆驿观进贡狮子歌》@嘉靖中叶称至治，海内纷纷多异瑞。天子虽闭玉门关，狻猊犹自远方至。呜呼！此物胡为来？钩爪巨牙身嵬嵬。忠顺丘墟土番叛，西域之国绝贡献。月支疏勒称西极，此物十年达中国。目光如电众所惊，踞地咆哮天为黑。倾都之人尽来观，我亦走马入长安。长安市人色无欢，为道食羊责县官。一时无羊人遭鞭，羊备犹索打干钱。高鼻番人眼如拳，锦衣绣裤赤槛前。有时玩弄口生烟，猛烈惊奔声震天。百兽跄地虎豹，鸡犬不复鸣青田。狻猊之外有青兕，四十年前曾过此。异像常闻父老传，奇形尚在丹青里。噫嘻！先皇好搏兽，豹房虎圈亲来斗。自谓真龙虎敢当，挽衣一近遭虎伤。至今海内传其事，呜呼此物安足视！凤凰绝鸣，麒麟不游。牛马不蔽野，狻猊达皇州。我来观罢生繁忧。
明-张治道-《晚日溪上望北原作柬管平田》@天晴木叶下，溪上不知还。日晚收寒雨，云轻出断山。野情双鸟外，秋水乱鸥间。回首高原暮，何时共一攀。
明-张治道-《青楼曲》@长安狭邪绿水滨，青楼罗绮暗生春。碧纱窗外东风起，飘落杨花不着人。
明-张仲举-《寄题玉山诗一百韵》@治理逢熙运，钦明仰圣皇。至仁侔覆载，上德配轩唐。大业勤弘济，元臣协赞襄。贤科收俊造，庭实粲珪璋。入贡徕符拔，仪韶下凤凰。普天均雨露，绝域总梯航。每念京师食，遥需漕府粮。神妃所庇护，敢飞扬。前队貔貅发，先驱惘象藏。泠飙鼓万柂，朱火耀连樯。帝敕申嘉惠，祠官按典常。赏劳兼湛濊，旌烈特巍煌。仆本中林□，入陪东观郎。遂叨乘驿传，遍与礼灵场。簜节雕龙饰，华旗画隼翔。冲流度鄞越，陟险过泉漳。缅彼湄洲屿，崭然巨海洋。蛟穿崖破碎，鲸蹴浪撞搪。震鼓轰空阔，奔帆截渺茫。岛衣迎使舸，瘴雾避天香。嘉荐歆芬苾，阴功助翕张。精诚致工祝，景贶答祯祥。贾舶倾诸国，舆图奄八荒。身虽距闽峤，志已略扶桑。裴洞三生梦，温陵十月凉。兹游平昔冠，夙愿一朝偿。女髻皆殊制，蛮音各异乡。地偏宜荔子，人最贵槟榔。酿鹿肥漂酒，蛲蠔液满房。招贤簇车骑，挥扫积缣缃。穷臈才竣事，暄春始趣装。剑津传警急，汀贼起玃猖。獠寨旋戡定，藩垣慎捍防。思亲弥切切，行役更遑遑。狐死嗟奚首，龟占喜允藏。封崇宴坞内，木栱计峰旁。薄宦秪牵率，孤踪易感伤。暂为江左客，谁洒墓头浆。逝矣川涂阻，凄其涕泪滂。南辕恰啼鴂，北路复鸣螀。粤若娄东邑，由来汉太仓。机云存故宅，吴会画雄疆。遁迹晞高士，遗风挹让王。厥田尤沃衍，比岁适丰穰。老我张承吉，新知顾辟疆。闻君占形胜，筑室恣徜徉。铁笛留严客，青钱乞泰娘。杏鞯红叱拨，兰柱绣鸳鸯。辟径通佳处，栽桃带柳塘。修梧羽葆盖，美竹碧琳琅。列岫浓螺色，澄湖净镜光。鸟边岚漠漠，鱼外水泱泱。鹤驻游仙馆，鸾鸣种玉冈。投竿钓月槛，隐几读书床。云结芝英秀，花团桂树苍。舫斋青筿箔，渔舍绿苔墙。栋宇环相属，园池郁在望。直疑金谷墅，还似辋川庄。未获窥诗境，相邀到草堂。开樽罗绮馔，侑席出红妆。婉态随歌板，齐容缀舞行。新声《绿水》曲，秾艳《大堤》倡。宛转缠头锦，淋漓蘸甲觞。弦松调宝柱，笙咽炙银簧。倚策骖联辔，钧帘烛绕廊。僰僮供紫蟹，庖吏进黄獐。卜昼宁辞醉，留欢正未央。分司莫惊坐，刺史欲无肠。是集俱才彦，虚怀共颉颃。珠玑散咳唾，律吕应宫商。郑老经术富，于仙词翰长。琦初灯并照，郯华骥同骧。壁也笺毫健，吟篇彩绘彰。拈题争点笔，得句倏盈箱。劲敌千钧彀，精逾百炼钢。语奇凌鲍谢，体变失卢杨。瑛甫蚤有誉，亨衢那可量。抟扶看怒翼，腾踏待蜚黄。既笃朋情重，仍持雅道昌。披襟视肝胆，刻琰播文章。永契欣依托，衰踪顿激昂。盍簪承伟饯，授简藉余芳。自鄙冥搜拙，徒令对属忙。端如享弊帚，何异贮奚囊。谈笑聊堪接，赓酬曷足当。吾犹郐以下，公等楚之良。瓠落浑无用，艰难实备尝。拟为{西乏}驾马，竟作触藩羊。箸力频驰骛，功名几慨慷。不嫌成晚合，深幸际时康。邂逅因斯会，睽违又一方。匆匆把别袂，眷眷赋河梁。鸿雁清秋日，蒹葭昨夜霜。关山凝朔气，星斗丽寒芒。疾病家多难，归休岁亦阳。苦心甘寂寞，短发任苍浪。漏屋愁荷盖，尘衣惜蕙纕。杜陵非固懒，贺监岂真狂。回首长追忆，缄诗远寄将。乾坤浩今古，此意讵能忘。
宋-张洙-《辛丑十一月望日藻仲宗弟率诸生抱琴见枉草堂》@风雨抱琴良不恶，连床尤尽故人情。书狂屡遣供佳札，饮少惟愁斗巨觯夜月忽于梅写影，寒云不碍雁流声。看君却忆谁相似，饭颗山头太瘦生。
宋-张洙-《南村图为陶九成作》@南村老人清且癯，闭户十年工著书。诸生解问扬雄字，使者空求颜阖庐。推窗山在夕阳野，扫径柳垂春水渠。卜邻若得从吾愿，日日抱琴无日虚。
明-张著-《次郑季明和袁子英纪梦韵（二首）》@雉扇徐开动葆幢，绿裙净色剪湘江。珊瑚鸣佩还深院，鹦鹉忘言隔小窗。篆试沉香云作阵，杯传侍女玉成双。夜深回想蓬莱远，脉脉幽情不易降。¤
明-张著-《次郑季明和袁子英纪梦韵（二首）》@盈盈罗袜步轻移，紫绣衣裳杂凤缡。金碗香酥来玉液，冰盘鲜帟出银丝。晚行花底闲寻佩，夜坐灯前笑赌棋。最是酒醒春思寂，月华初上海棠枝。
明-张著-《次郑季亮避乱归城韵》@乱余城郭未全空，春事浑非旧日同。何处笙歌留粉黛，几家楼阁绚青红。幽花无主愁经眼，好鸟多情苦避弓。谁似归来耕谷口，荷锄细雨立东风。
明-张著-《秋兴》@故园东望海西头，幽事长怀九月秋。竹几山明浑见画，槽床酒熟不知愁。霜寒粳稻肥黄蟹，水净芙蓉映白鸥。随分耕渔聊自，无端垂老向延州。
明-张著-《次陈敬德卜居河阳韵（二首）》@渐老逢春可奈何，清狂不似旧时多。银瓶送酒青丝络，翠袖穿花白苎歌。故旧祇今成远别，从游何日重相过。河阳桃李余三月，应想茅堂傍涧阿。¤
明-张著-《次陈敬德卜居河阳韵（二首）》@山窗曾记酒樽同，醉量豪于渴饮虹。江海遗愁空惜别，文章小技倦加工。云低雁宕家何在，花暗天台路不通。同是漂零归未得，又惊春尽馆娃宫。
明-张倬-《寄龚大章》@半生心迹任虚舟，风雪飘萧一弊裘。独抱龙门太平策，沧浪亭下看沙鸥。
明-张倬-《画竹》@黄陵祠下月明多，不见湘灵翠辇过。留得萧萧数竿竹，至今肠断楚人歌。
明-章敞-《送李推官谪湖南》@玉陛朝承明主恩，扁舟八月下荆门。断烟斜日荒山路，野水寒鸦独树村。江浦潮声天外远，衡阳秋色望中昏。鹧鸪声里湘江暮，莫赋《离骚》恐断魂。
明-章懋-《禁中闻莺》@禁苑花深昼漏迟，莺声遥在万年枝。不随舞袖歌《金缕》，却伴仙《韶》奏玉墀。长信梦回欹枕处，琐闱吟罢倚阑时。东风空费如簧舌，不道明廷有凤仪。
明-章美中-《早发湘潭》@凌晨陟平麓，野色眷行旅。娟娟千林花，犹含夜来雨。山深云不流，春去禽自语。景物各有适，吾道岂踽踽。
明-章美中-《暮相思》@征帆日已远，回波不相待。暝色孤峰来，故乡何处在。日淡墟里烟，云尽天边海。如何暮相思，坐令鬓容改。
明-章美中-《毗陵道中遇司勋皇甫子循舟有诗相贻奉答》@三月轻风桃李阴，春城吹入客愁深。扁舟未逐五湖去，华发空随双鬓侵。芳草东归故园色，江流北转逐臣心。烟波日暮知何处，天畔疏峰相对吟。
明-章士雅-《纪怀二首》@鸟声啼散一帘花，遥忆春风怨岁华。何事半生能薄幸，绿杨深处即为家。
明-章士雅-《纪怀二首》@江城二月客衣单，况是春风十日寒。东国梅花吹欲尽，不须横笛倚朱栏。
明-章士雅-《春晚二首》@春望亦堪怜，平芜远接天。不禁双燕子，飞出落花前。
明-章士雅-《春晚二首》@春雨过前溪，垂杨树树低。绿窗人不语，惟有晓莺啼。
明-章士雅-《柳枝词》@长淮渡头杨柳春，长淮市上酒旗新。系船沽酒折杨柳，还是去年西渡人。
明-章士雅-《秋雨》@秋雨秋风入暮天，愁心独与片帆悬。总教作客非千里，堪笑为郎已六年。芦叶半黄风破岸，稻花全白水平田。栖迟岁月怜今昔，《梁父》孤吟倍黯然。
明-章士雅-《忆小园花事》@天南人去二三月，小苑花飞五六枝。孤阁自开巢乳燕，疏帘不卷驻游丝。园蔬未作愁中供，芳草还虚梦里诗。最忆东邻夜吹笛，一声遥在月明时。
明-章士雅-《别思》@东方千骑去如云，最有罗敷念使君。晓镜疏花看寂寞，夜香明月坐氤氲。门前细雨新桃浪，陌上和风旧燕群。莫道朝来无锦字，落红飞处半回文。
明-章溢-《为胡仲深咏桃花马》@胡仲深乘马曰桃花，章三益有诗咏之。仲深征陈有定，遇害，其马驰归门外，悲嘶殒绝。夫人义之，葬于龙泉县大沙渡东北三里，号曰白马墓。朱砂染瓣色重台，勾引春风上背来。慎勿解鞍桥下浴，恐随流水入天台。
明-章訚-《送张二贡士》@烟霭散春晴，乱鸦深树鸣。千山悬落日，一骑出孤城。急管催离宴，飞花乱旅情。殷勤怀上策，谒帝向承明。
明-赵不易-《棠梨双白头》@万骑西行日已斜，咸阳宫阙锁烟霞。梨园弟子知何处，啼鸟凄凉怨落花。
明-赵不易-《杨柳双禽》@千树垂杨绕汴堤，锦帆去后草萋萋。迷楼红粉俱尘土，野鸟逢春空自啼。
明-赵俶-《破窗风雨图》@客窗读书过夜半，江上长风将雨来。茅屋身和木叶落，竹床笑对灯花开。何人鸡鸣解起舞，此时蝶梦付衔杯。我欲哦诗慰寥寂，蓑笠敲门步绿苔。
明-赵次诚-《偶成》@村南谁唱《饭牛歌》，我正归耕洗绿蓑。鸥鹭滩随山意转，莺花春背老怀多。文当覆缶亦天尔，饮不尽樽如月何。翠羽声微天欲雪，古梅树下醉婆娑。
明-赵次诚-《溪居晚酌》@主人呼酒开新屋，绿水绕门光泬寥。山气隔溪浑似雨，沙禽喧浦欲生潮。江人击鼓祠荒庙，野客载花归断桥。拂石闲吟待明月，茶烟如缕竹萧萧。
明-赵次诚-《早梅》@江南冬十二月，溪上梅三两花。载取小舟香影，月明自棹回家。
明-赵迪-《题雨竹》@黄陵日已昏，萧瑟凉飙起。残雨挂空江，溟蒙若千里。暝色夕鸟前，寒声暮猿里。应知叶上秋，尽入湘潭水。
明-赵迪-《元夕应制》@龙楼锡宴月初斜，宝炬星分照翠华。五夜歌钟连甲第，千门灯火映皇家。锦筵人醉飘《金缕》，罗绮春晴散彩霞。自是宸游多乐事，叨陪几度赐宫花。
明-赵迪-《分得九仙观送刘司务之天官》@青山一径连花竹，瑶宫琼馆依林麓。昔云兄弟九仙人，跨鲤成仙岩下宿。仙人一去竟不来，落叶行迹空苍苔。石窗无人白云冷，药炉有火芙蓉开。春林不辨武陵处，阴崖尚忆瑶池路。仙乐时闻太乙宫，翠禽声起勾陈树。鸦浴池边日未斜，洞门流水秦人家。湖光占处知残雨，山色晴中见落花。朝来送君即倾盖，离筵与群仙会。仙人吹笙期子来，碧桃花下应相待。
明-赵迪-《秋怀》@霜满枫林江上村，犬声篱落护柴门。空山落日秋砧暝，野渡荒烟晚磬昏。寂寂寒灯当永夜，依依凉月对残魂。羁怀凄切空垂泪，又听前溪起断猿。
明-赵迪-《晚眺》@白云深处野人家，倚仗闲吟日未斜。江上数峰看欲尽，晚钟残月入芦花。
明-赵迪-《客中元夕》@花市银灯夜向深，香风罗绮迥沈沈。不知何处笙歌起，传得新愁上客心。
明-赵迪-《登余干城》@荒原落日过重城，万里苍茫感客情。乡思雨中和雁断，秋风江上见人行。枫林西入吴江远，驿路东分楚水平。遥望天涯流落久，暮云啼鸟自纵横。
明-赵辅-《奉和观车驾祀南郊》@御堤新筑净无埃，大驾亲承祀事来。风定垆烟浮衮冕，日高仙仗护蓬莱。鸾旂纷拥云衢合，雉扇遥迎翠辇开。更有羽林严宿卫，桓桓多是出群才。
明-赵纲-《寄洛阳李五秀才》@未得吴公荐，空怜贾谊才。年年三月里，相忆看花来。
明-赵纲-《西郊》@山关启翠微，霜钟自晨夕。花里一僧来，泠泠振金策。
明-赵崡-《园居》@不是夔龙侣，偏宜鹿豕群。自题招隐字，谁续绝交文。凿壁来山雨，编篱带野云。还思接舆子，遗世不如君。
明-赵崡-《茂陵》@黄山历尽见孤城，城上楼高眼倍明。芳树寝园今北望，暮云宫阙旧西京。芙蓉昼冷仙翁露，苜蓿春闲宛马声。回首长杨夸猎地，何人得似子云名？
明-赵崡-《己亥初夏》@汉室谁高第，寥寥数赵张。茧丝天下计，兔窟百年藏。春草生金谷，秋风冷未央。朅来忧国意，清泪不成行。
明-赵崡-《庄河村主人》@落日牛羊岭上村，谁开三径召王孙。山容似黛斜侵槛，水字如巴曲到门。野客行藏无揖让，田家宾主有盘樽。欲将谷口烟霞色，并向桃源洞里论。
明-赵鹤-《登岱（四首）》@分明苍秀拔云开，谁凿当年混沌胎。山压星辰从下看，海浮天地自东回。一时岱狩雍容礼，千古嵩高制作材。载说皇朝称祀诏，始知神哲奠三才。¤
明-赵鹤-《登岱（四首）》@一上遥岑万丈苍，天风应为袭衣裳。鸡鸣往往看东日，人语时时到下方。云暗钟声连海树，春浮花气入山堂。四时未歇登游兴，翻说崖禽唤客忙。¤
明-赵鹤-《登岱（四首）》@转转官旌度几峰，不知花外有鸣钟。春空一望青苍里，晓殿齐开紫翠重。山鸟归时知雨意，崖松到处换云容。平生奇赏输今日，便欲淋浇浩荡胸。¤
明-赵鹤-《登岱（四首）》@东皇祠下走灵氛，今古祈灵剩有文。不断香灯千里至，有时钟磬四山闻。雨声直过僧家竹，鸿影平低客路云。却爱三人花底饮，不妨对影到斜曛。
明-赵鹤-《登州蓬莱阁观东海》@蓬莱阁下晚凉开，倦客乘凉坐未回。不住鸟声冲雨过，有时龙起带潮来。愁云尚识田横岛，仙月还虚汉武台。回首夕阳瀛海上，一尊怀古独徘徊。
明-赵介-《听雨》@池草不成梦，春眠听雨声。吴蚕朝食叶，汉马夕归营。花径红应满，溪桥绿渐平。南园多酒伴，有约候新晴。
明-赵介-《瑶池》@宴罢瑶池暮雨红，碧桃花落几番风。重来八骏无消息，拟逐青鸾入汉宫。
明-赵今燕-《中秋对客》@月从今夜满，秋向此时分。莫惜金尊数，清光喜共君。
明-赵今燕-《送王仲房还新安》@暮雪江南路，孤城尊酒期。殷勤折杨柳，还向去年枝。
明-赵今燕-《燕来》@独坐掩罗帏，愁看双燕飞。思君不如燕，一岁一来归。
明-赵今燕-《忆故居》@柳絮春泥玉垒封，珠帘深锁暮烟浓。分明记得双栖处，梦绕青楼十二重。
明-赵今燕-《续首句成韵（二首）》@桃源人去绛帏寒，强折花枝带笑看。月上梅梢空有影，风吹柳絮不成团。
明-赵今燕-《续首句成韵（二首）》@桃源人去绛帏寒，万树桃花春未残。洞口有云留白鹤，人间无路见青鸾。
明-赵今燕-《寄陈八玉英时留姑苏》@何处箫声独上楼，伤心桃叶水空流。一从南国春销后，谁复佳人字莫愁。
明-赵今燕-《暮春江上送别》@一片潮声下石头，江亭送客使人愁。可怜垂柳丝千尺，不为春江绾去舟。
明-赵今燕-《送张幼于还吴门》@花前双泪湿衣裾，把酒江亭落日余。此去吴江霜月满，逢人好寄洞庭书。
明-赵今燕-《送沈嘉则游广陵》@秋风吹送木兰舟，处处青山待隐侯。莫向青山歌玉树，扬州花月使人愁。
明-赵宽-《行台日暮偶成》@何处萧萧暝色侵，海云将雨过寒林。间关旅雁天涯路，寂历啼皦岁暮心。槁木嗒然聊隐几，飞蓬搔尽不胜簪。松垣深掩黄昏静，惟有炉熏对苦吟。
明-赵宽-《题卢沟晓月图》@银河半落长庚明，城高万户皆鸡声。长桥卧波鳌背耸，上有车马萧萧行。苍烟淡接平芜迥，沙际朦胧见人影。举头一望天宇高，残月苍苍在西岭。
明-赵南星-《秋胡行二首》@上古无酒，英雄立以枯。上古无酒，英雄立以枯。欲从王乔，玄鹤长徂。负石蹈海，鄙哉浅夫。荡涤情志，易尽者躯。歌以言志，无酒英雄枯。
明-赵南星-《独漉篇》@独漉独漉，波腾鱼伏。鱼伏欲起，波腾不已。翩翩孤鸿，徘徊云汉。我欲折芦，为子周患。远望长林，林木有枝。客子无言，中心则悲。干将绣涩，时时自鸣。宵练在掌，过者不惊。猛虎入邑，其粮以人。劲弩櫜藏，请之鬼神。
明-赵南星-《短歌行》@天回地周，时不我留。少壮易老，胡为多忧。有客盈堂，有酒盈觞。铿钟考鼓，聊为淫荒。中区迫隘，令我心恻。白云在天，安得羽翼。功名有数，乐当及时。齿发一暮，虽悔莫追。愁令霜陨，怒感山倾。不如饮酒，可以乐生。维山有阿，维河有浔。嗟今之人，谁知我心。
明-赵南星-《市虎行》@市中有虎，白日食人。群狼从之，往来侁侁。有万斯家，救命于腹。劲弩不射，深藏潜哭。父母谓虎，人性至贵。胡忍歼夷，以充尔胃。虎谓父母，匪人弗甘。尔视则人，我视则餐。父老震恐，间入公府。吁诸大夫，活此耋竖。大夫曰唉，尔食无知。吾方闭门，何救尔为！父老闻言，涕泗滂沱。有庳奚罪，天地则那。
明-赵南星-《古意二苜》@锦织双鸳鸯，还自裁为衣。恐入他人手，不解惜分飞。
明-赵南星-《古意二苜》@练练松月明，泫泫花露坠。人道是露水，侬道嫦娥泪。
明-赵南星-《子夜歌》@美人着新裙，细步不闻声。风来感芭蕉，綷縩使郎惊。
明-赵南星-《灌园》@淳古逝不还，俗士羞田亩。衣食生君臣，忠孝复何有。林居易成懒，素餐畏我友。灌园匪自今，缅怀汉阴叟。辘轳扬清音，寒浆出井口。瀺灂下石床，浸我葵与韭。翛然自怡悦，嘉蔬日以茂。眷言赏心人，小摘共杯酒。
明-赵南星-《述怀》@人生苦繁忧，能哭不能歌。歌既非人情，哭亦将如何。造化浩无心，劳结徒自多。从君断肠尽，安得神为呵。愚蒙乃近达，颠颠了无它。万事本如此，匪云焚其和。酒亦不必饮，涧亦不必薖。虚舟任浮游，驹隙良易过。
明-赵南星-《闻陈荆山方伯病免》@解组亦常言，斯人何其果。才见北来鸿，俄闻南下舸。故人俱还山，酒钱谁寄我。嗟彼四海人，何限不举火。拯物岂不怀，仕路方坎坷。朱颜俗所轻，空自怜婀娜。同心渺天末，难鼓山阴柁。酌我犀角杯，遥思浇磊砢。
明-赵南星-《王海峰至》@出饮半醉归，故人在深竹。街前翻我迎，握手泪欲蔌。数载此地别，愁苦长块鞠。自恨发早白，而君白亦速。茫茫天地间，我辈皆老秃。感君远命驾，无论留信宿。腐儒不杀生，穷市惟猪肉。新韭盘中香，尊酒对荣木。白日忽西颓，乌雀相趁逐。入城犹依依，预愁君返毂。
明-赵南星-《春日郡居》@乘暇寻幽事，名香手自焚。浇花分细草，玩鸟得孤云。天拥青山近，风飘白日曛。长歌思隐士，终老谢尘纷。
明-赵南星-《秋日同沈小霞宴何方伯园亭》@何沈郎俱妙，长吟兴不孤。日俄低对博，天欲笑投壶。流近龙蛇隐，风高鹳躭呼。酒阑多感慨，起舞向庭芜。
明-赵南星-《六月来常阴不雨》@轻阴散暑无虚日，小雨牵愁每片时。祇为云霓常斗战，坐令天地有乖离。低飞石燕应旋落，数叫斑鸠亦自疑。禾黍将秋犹未种，百年生计在东菑。
明-赵南星-《六言绝句四首》@地僻门无剥啄，林深竹有檀栾。一壶浊酒自饮，竟日蓬头不冠。
明-赵南星-《六言绝句四首》@睡起斜阳欲落，信步独往林皋。旧日曾看释典，近来懒读《离骚
明-赵南星-《六言绝句四首》@昨夜雷声送雨，朝添绿水满池。船尾新来翡翠，沙边久立鹭鸶。
明-赵南星-《六言绝句四首》@合欢双树阿那，时有清禽好声。遮莫云阴昼晦，由来昏晓分明。
明-赵南星-《堂成漫兴四首》@结构茅堂低小，地偏夏日亦凉。邻家几株高树，为送清阴过墙。
明-赵南星-《堂成漫兴四首》@懒啭莺潜密叶，多情蝶访幽花。城上半规日落，村中一缕烟斜。
明-赵南星-《堂成漫兴四首》@年来燕子稀少，不见红襟可怜。瓦雀喧喧无数，斗争每堕人前。
明-赵南星-《堂成漫兴四首》@却扫何须谢客，闲居每自垂帘。门外不栽五柳，恐人知是陶潜。
明-赵滂-《赠唐宗鲁》@惊飙振原野，草树日已疏。客子怀故林，哀鸿云外呼。九土人相食，烟尘暗长途。骨肉一分散，东瓯定勾吴。侧身无津梁，飞梦轻重湖。荆璞时未珍，所贵琏与瑚。棠溪古云利，百炼不受诬。忧患启明哲，艰贞奋良图。熠熠草上萤，青青涧中蒲。已感秋日短，复悲冬夜徂。阳光烛幽昧，阴壑群生苏。归舟泛春涛，一觞酹伍胥。
明-赵滂-《浮丘祠》@浮丘说诗秦汉间，庞眉鹤发映朱颜。适逢偶语几弃市，又见慢儒来溺冠。飘然长往不知处，遗迹宛在轩辕山。年谷常丰物无厉，石泉一盏荐甘寒。
明-赵滂-《赠吕仲善之北平搜访遗事》@龙庭返骑如飞烟，真人端拱收中原。北平图籍载连舸，挂一漏万无完篇。妖星夜半躔奎宿，山川千载还清淑。国书不使外廷传，翰林青简空如玉。监殷监夏思前车，诏起群儒当疾书。皇家制作贵传信，未许太史征无目。旧事遗文更搜访，狼籍幽燕藉君往。五车上送见书成，一代兴亡如指掌。
明-赵滂-《黄星行》@八月十五夜未央，中天皓月悬清光。大星稀少小星没，出门四顾山苍苍。我生不读甘石书，但见一星明且黄。今宵不见儿童怪，应随斗柄西山外。石桥徙倚闻幽香，荷叶团团大如盖。黄星明夜应复来，清露为酒荷为杯。举杯漫与黄星寿，自古昆明有劫灰。
明-赵滂-《洛阳剑客歌为程景阳作》@洛阳古称豪杰窟，奇材剑客尤超忽。汉家三十六将军，剧孟归来如敌国。争夸玉贝高拄颐，曼胡短后供儿嬉。平生耻学一人敌，胸中耿耿谁能知。功名何必惭廉蔺，排难解纷声愈振。白头恨不当单于，误身竟坐封侯印。长安卿相真庸奴，鬼妾鬼马穷欢娱。一朝万事成瓦裂，金钱果为何人输。君不见洛阳剑客藏名久，好尽中山千石酒。精灵变化会有时，莫遣光芒射牛斗。
明-赵滂-《登黄山炼丹峰寻昔人隐处》@我游黄山当严冬，雪消日暖无天风。欲求昔人栖隐处，发兴况有高僧同。危矼侧步目已眩，绝壁下瞰心为忡。交流二涧泻寒碧，樵牧不来萝径穷。嵯峨乱石大如屋，蹴踏豺虎登虬龙。手披灌木出林杪，仰从云际窥奇峰。中高一柱揭南斗，旁扶两岫森寒松。文楸万本翠如织，宛宛内蓄何冲融。仙灵窟宅景象异，岂与下界同污隆。名姓无传年代远，只有药臼留遗踪。摩挲考击三叹息，怅不并世来相从。因怜李白升绝顶，空吟菡萏金芙蓉。几年戎马暗南国，眼前厌见旌旗红。脱身长往宿有愿，把茅不用烦人工。曹阮浮丘应好在，山南山北会相逢。
明-赵滂-《读阮嗣宗诗》@明月照北林，孤鸿有哀音。揽衣起坐弹鸣琴，忧忠徘徊独伤心。可怜堂上生荆杞，空自繁华粲桃李。种瓜寂寞青门外，采薇怅望西山趾。芒砀云归大泽空，后百五岁无英雄。途穷恸哭无知者，沈湎狂言元目公。
明-赵滂-《观舆图有感（五首）》@朝雨茅茨湿，披图叹禹功。山河一掌上，宇宙九畴中。水性惟趋下，民生本易穷。胼胝岂无事，大智与天通。¤
明-赵滂-《观舆图有感（五首）》@四履应难辨，三河尚可寻。功推城濮隽，泽想召陵深。问鼎犹怀恶，投龟肯易心。向无微管叹，孰忆到于今。¤
明-赵滂-《观舆图有感（五首）》@辙已环诸夏，居犹忆九夷。难求伐木处，尚想馈豚时。夹谷真成谤，中牟不易知。惟存删述事，赫赫起周衰。¤
明-赵滂-《观舆图有感（五首）》@皓首陈王道，时君孰可当。艰难思稷契，容易托齐梁。越岂资冠冕，秦方用虎狼。空闻归大老，不复见鹰扬。¤
明-赵滂-《观舆图有感（五首）》@雒邑空南渡，东都亦北辕。已符前五运，空忆后三元。分合巧相似，短长难等论。女真如拓拔，一统世中原。
明-赵滂-《丙申冬游黄山》@蒐括山林尽，诛求鸟雀悲。力微思引避，势迫遂相夷。误返屠羊肆，空忧漆室葵。浮丘如可觅，携手访安期。
明-赵滂-《杨行密疑冢》@荒郊石羊眠不起，枯冢累累各相似。海陵冤骨无人收，岂有儿孙来擘纸。几堆空土效曹瞒，百战江南帝徐李。龙山突兀表忠祠，至今父老思钱氏。
明-赵滂-《和唐县尹山居》@早从上国接英游，晚卧沧江擅一丘。无复谢公携处妓，空余陶令去时舟。千章古木排云起，一派寒泉傍石流。客至不须谈世事，小亭已扁四宜休。
明-赵滂-《古箭渡夜谈送金元忠》@相逢岁晚诗更诵，燔尽枯槎谈愈纵。短茨低覆结冰花，寒压溪云不成梦。竹帛烟销黔首愚，紫芝一曲老商於。坑外竟逃真学士，浮丘雅颂济南书。
明-赵滂-《丙申冬游黄山》@束缊迎门月堕初，同来有客共艰虞。几年避寇今无地，何处诛茅可结庐。雪虐风饕樵客路，山囚濑絷野人居。一簟肯许同栖息，寂寞残生不愿余。
明-赵滂-《秋怀》@莫怪人呼作病翁，长年药裹愧无功。梦回左角鸿沟外，秋入南柯石火中。阳九适逢当日厄，大千曾悟本来空。跰?鲜凿井宁多事，安得相携一笑同。
明-赵滂-《赠曹元达子》@故人别我今几秋，见尔难禁双泪流。一家寄食悲南国，千骑拥麾雄北州。转战不知何处在，相逢未拟此生休。清门生理依诸舅，长大废书吾漫忧。
明-赵滂-《次韵戏答留题东山者》@诗翁扶醉上危巅，得意留题拂短垣。嗔喜未忘春梦后，是非犹记劫灰前。弓刀几处排坚阵，风月何人共小轩。失脚黄尘应有恨，元龙终不羡求田。
明-赵滂-《唐伯庸以诗谢作读书林记次韵答之》@缠居原不见纷华，矮屋疏篱只一家。雪后松筠初换叶，春深桃李自开花。读残青竹无人到，览罢黄庭已日斜。此道已来成寂寞，似君端合向人夸。
明-赵滂-《题九龙庵新楼》@楼观凭虚倚玉台，远涵空翠绝浮埃。璇玑宵转星辰近，沆瀣朝盈户牖开。雷劈苍崖龙起立，风翻碧海鹤飞回。仙家自信春长好，应笑胡僧辨劫灰。
明-赵滂-《邻翁》@世乱人心薄，年荒虎迹多。邻翁近相戒，日暮少经过。
明-赵滂-《山居》@高枝密叶一时空，倚杖沉吟落木中。乱后山居无纪历，偶来林下见西风。
明-赵善瑛-《锦里卜筑诗》@锦里幽栖处，悠然远俗嚣。地偏车马少，山近市城遥。松竹连蹊径，藤萝掩屋茅。闭门穷典籍，修业问刍荛。见小忘蛙秬，忘机梦鹿蕉。白头宜此乐，青眼莫相嘲。种菊开三径，横琴咏九皋。黄葵舒永日，紫芋待终朝。守道居颜巷，嫌喧弃许瓢。薄田多种秫，平阜广栽荞。鹅鸭游深沼，牛羊牧近郊。芝兰香满砌，枸杞翠连坳。采药携轻筥，观莲涉小舠。《考槃》时讽诵，得句自推敲。丘壑从兹稳，弓旌谩远招。茗瓯供伏腊，土簠荐溪毛。牧子吹羌笛，仙童品玉箫。南山曾采鳖，左手惯持螯。麋鹿为新侣，松筠是故交。烟霞情浩浩，诗酒乐陶陶。宠辱都忘却，功名尽已抛。唐虞今在宥，许我学由巢。
明-赵时春-《河西歌三首》@洮水黄河接塞流，南山插陇入甘州。山河本自分戎夏，谁遣残胡西海头。
明-赵时春-《河西歌三首》@十万鸣弦小十王，曾驱叛寇入河湟。青海便为胡部落，赤斤元是汉封疆。
明-赵时春-《河西歌三首》@冒顿驱降过月支，蟠成右臂尽西陲。玉关驿路才如线，可念河西十万师。
宋-赵文-《金山寺》@水天楼阁影重重，化国何年此寄踪。淮海西来三百里，大江中涌一孤峰。涛声夜恐巢枝鸟，云气朝随出洞龙。几度欲登帆去疾，苍茫遥听隔烟钟。
明-赵燕如-《金白屿王仲房沈嘉则九日醵金会饮赋诗见赠即》@少小秦楼学燕飞，楚云湘水见应稀。欣逢此日重阳酒，还整当年旧舞衣。结客自怜非赵侠，靓妆无复是南威。劝君未醉休辞醉，细插黄花且莫归。
明-赵燕如-《答人寄吴笺》@感君寄吴笺，笺上双飞鹊。但效鹊双飞，不效吴笺薄。
明-赵宜生-《自挽（二首）》@呜呼骑牛人，汝往一何速。形神如此癯，寿命岂终促。壮岁即抱病，有书不能读。守兹固穷节，不能养亲禄。既无耕种力，靡水与菽。日月忽不掩，今晨当就木。大化已云终，何劳妻子哭。永别竟无归，荒坟草余绿。¤
明-赵宜生-《自挽（二首）》@先辈多达士，后人罔知死。苦为声色迷，蚩蚩竟如彼。我当半百年，已悟此中理。富贵随所望，贫贱随所以。布衣及蔬食，足充诸己。修短自由天，气化返为鬼。哭者何必哀，尔岂不然尔。田横有悲歌，秋风起蒿里。
明-赵宜生-《辞世述》@浮云归大壑，敛迹随风去。我生等浮云，亦与飘风遇。驰送山谷中，邈然不知处。云散风已息，澄秋廓天宇。庶云大化尽，讵为身后虑。
明-赵宜生-《追次杨铁崖题顾仲瑛玉山草堂春夜乐韵》@画堂烛影摇春红，锦衣公子新乘龙。朱弦初障黄蜂蜡，弹破桃花红指甲。玉脂泣釜鸣雁烹，鹿臡马乳开瓶罂。众宾笑接杯流行，春风吹动双垂缨。哀弦要眇惊促柱，短曲新歌送宾主。拍手催欢小娃舞，偷看梨花带春雨。
明-赵宧光妻-《短歌行（二首）》@君不见春风枝上华灼灼，春风日日吹华落。人生且莫恋悲欢，朱颜却被悲欢烁。悲欢未尽年命尽，罢却悲欢两寂寞。惟余夜月流清晖，华间叶底空扉扉。¤
明-赵宧光妻-《短歌行（二首）》@君不见垂髫儿，倏忽为人父。君不见青蛾女，终作东家姥。又不见华堂列绮筵，清歌杂妙舞，须臾烛尽乐无声，寂寂寥寥何所睹。人生亦如斯，一往无今古。白日不肯住，红颜渐成土。短歌行，声最苦。
明-赵宧光妻-《万历宫词（四首）》@高烧蜡炬吐青烟，妃子宫中夜宴阑。并坐圣容欢不足，罗衣却恐怯春寒。
明-赵宧光妻-《万历宫词（四首）》@玉貌凄凉锁翠眉，强移罗袜出深帷。莫嫌衰谢同秋草，记得春风第一枝。
明-赵宧光妻-《万历宫词（四首）》@锦帐灯明玉殿高，六宫归去夜迢迢。莫言远角声悲切，月到披香最寂寥。
明-赵宧光妻-《万历宫词（四首）》@兰氵茝萧条白露凝，夜深台殿起秋声。君恩何处中天月，一片清光处处明。
明-赵宧光妻-《相逢行》@白马骄青云，金鞭拂红雾。相逢不问名，各自东西路。
明-赵宧光妻-《塞下曲》@青天如水月如霜，万里无云杀气凉。夜半征人齐堕泪，胡笳声短雁声长。
明-赵用贤-《恭题皇上所御画扇二首》@花鸟芳菲禁苑中，画图省识见春风。香飘兰气千茎碧，日丽葵心万朵红。当暑移来看皎洁，自天题处转青葱。鹡原上休相急，已荷皇仁祝网同。右咏鹡鸰葵兰二花春城骀荡日初长，白燕双飞度苑墙。千树晓霞迷杏艳，一帘晴雪泛梨香。回风舞共花为雨，带月看来羽作裳。莫向昭阳营旧垒，君王原薄汉宫妆。
明-赵用贤-《陪祀昭陵纪事有作》@瑶坛晴雪净春空，剑佩声沉苑路东。霜露每勤忧圣主，貂珰无复肃斋宫。通原燎火分宵白，拂树霓旌映晓红。寂寞翠华谁望幸，惟余金粟鸟呼风。
明-赵用贤-《宿昭陵斋房呈溟南赵馆丈》@先皇原庙俯层阴，肃穆嗣官奉御心。月露夜零千嶂晓，风泉寒咽九龙吟。空传遗舄留园寝，犹想呜珂直禁林。绣草宣台何日事，侍臣唯有泪沾襟。
明-赵友同-《过虞美人墓》@听罢悲歌血泪凝，舞衣零落帐前灯。千年荒冢埋遗恨，不劝君王用范增。
明-赵瑗妾-《斑竹怨》@二妃昔追帝，南奔湘水间。有泪寄湘竹，至今湘竹斑。云深九疑庙，日落苍梧山。余恨在江水，滔滔去不还。
明-赵瑗妾-《采莲曲》@南湖采莲女，日日南湖归。浅渚莲子满，深潭荷叶稀。荡桨娇无力，水溅越罗衣。无心却回棹，贪看鸳鸯飞。
明-赵瑗妾-《归来亭》@解绂归来早，亭开一水分。溪山知有主，鸥鹭得为群。秫熟先充酿，心闲欲化云。蒐裘终老地，非是傲征君。
明-赵瑗妾-《登楼》@小白梅逾耿，深青竹更研。凭栏未忍下，为待月华圆。
明-赵瑗妾-《谩兴赠郎》@柳色江头五马嘶，半醒半醉下楼时。春红欲瘦临妆镜，试写纤纤却月眉。
明-赵瑗妾-《登楼》@红栏六曲压银河，瑞雾霏霏湿翠罗。明月不知沧海暮，九疑山下白云多。
明-赵瑗妾-《自适》@虚檐残溜雨纤纤，枕簟轻寒晓渐添。花落后庭春睡美，呢喃燕子要开帘。
明-赵瑗妾-《秋思》@翡翠帘疏不蔽风，新凉初透碧纱栊。涓涓玉露团团月，说尽秋情草下虫。
明-赵瑗妾-《秋恨》@缝纱遥隔夜灯红，梦觉罗衾一半空。霜冷玉笼鹦鹉语，满阶梧叶落西风。
明-赵瑗妾-《宝泉滩即事》@桃花高浪几尺许，银石没项不知处。两两鸬鹚失旧矶，衔鱼飞入菰蒲去。
明-赵瑗妾-《咏雪次韵》@闭户何妨高卧客，牛衣垂泪未归身。云深山径飘如席，风卷长空聚若尘。渚白非沙欺落雁，窗明忽晓劫愁人。江南此日梅应发，傍水连天几树春。
明-赵云仡-《即事》@荆门日午唤人开，步出林亭石满苔。昨夜山中风雨恶，一溪流水泛花来。
明-赵贞吉-《宝鸡县张仙洞中长歌行次壁间谢高泉韵》@去国何迟迟，青山一丈携。春风已三月，逐虎桃花蹊。既闻粪金牛，又传化宝鸡。仰首笑碧落，拂袖凌丹梯。左虬右文豹，稳驾无人挤。如何牧马滨，尚有问津迷。劳因豚往贺，诡从禽遇奚。惜哉昆吾锋，徒有斫沟泥。所以衡门士，折矢释孤麛。上冈抱黄犊，枢户衣皲犁。中心藏皓洁，面上蒙黝黧。家有黄口儿，倚户饥苦啼。掉头去不顾，吾道无忧栖。邈哉大雅初，高征供蒸黎。淳风逝不处，去水无回低。因思驻吾颜，刀圭丸粉提。身轻骑八骏，联三十二蹄。仙人五城楼，玄圃岌而跻。玉匣简隐诀，金书撷幽题。誓断区中缘，岂云藏会稽。九州黑子耳，千载谁能徯。忽然俯宗国，脊局心予凄。我有峨嵋家，结茅聊可栖。且当弥远驾，乐志西山西。
明-赵贞吉-《和刘怡溪观涨韵酬邓子高龚进甫三首》@结发与君游，去作墨卿子。官况贫更贫，天机指非指。有时兴一恸，化作长歌矣。羊裘舴艋舟，听者如环蚁。今成两雪翁，坐看秋潦水。¤
明-赵贞吉-《和刘怡溪观涨韵酬邓子高龚进甫三首》@潮急汐亦及，习见惟舟子。朝津白马封，暮峡青牛指。来讶急湍者，复喜回澜矣。山僮欢若蜂，市女散如蚁。独有舟居仙，著论名观水。¤
明-赵贞吉-《和刘怡溪观涨韵酬邓子高龚进甫三首》@河上有丈人，习水如抱子。视身如虚空，观物比骈指。持念入平等，会物为己矣。丈人视吾侬，奚啻小蝼蚁。能嗤垤中海，来哂矜秋水。
明-赵贞吉-《渑池会盟台》@天弧夜射青麟死，天下诸侯庆牛耳。完璧城边走赵人，击缶台畔闻秦声。池中夜浸一片月，年年草绿春风发。猛将鞬腰取豹韬，牧童扣角来狐窟。
明-赵贞吉-《魏公草堂》@有才不到青云前，无心常傍白云边。白云青云若流水，魏公草堂今在此。岚空烟断鸟飞迟，雪里溪寒客路迷。庭前忽见幽香草，扬袂临风折一枝。
明-赵贞吉-《春日游华山》@望华山，迢迢千仞不可攀。青莲削玉浮云外，白雪堆盐翠霭间。翠霭浮云度飞鸟，黄尘青镜春风晓。银甲弹筝芳草傍，金槽压酒垂杨道。垂杨近拂枝，芳草远生滋。梦登天姥为金粟，醒入西山采玉芝。玉芝玉女洗头边，金粟金仙印掌前。人从槎上新浮去，舟载瀛东竟未旋。云台袅袅绿萝里，中有一人谈不死。花外红泉度晋人，松间华发为秦语。晋人秦语几恬喧，万壑千崖老睡魂。龙争虎斗无穷恨，狗盗鸡鸣不足言。云归废畤如流水，尘起岩关一千里。髑髅台上蝴蝶飞，蘼芜涧底鸳鸯起。乍闻歌动雉朝飞，同游数子立斜晖。待予暂解邯郸急，黄鹄骑来住翠微。
明-赵贞吉-《临洮院后半壁古城歌》@君不见秦城万里如游龙，首接洮河尾辽海。三堵龙头势隐辚，至今不共山河改。何时山外起新陴，围绕古城当户楣。相逢若识桃源叟，应忆当时征戍儿。
明-赵贞吉-《临洮院后较射亭放歌行》@东风吹泉作酒香，洮水射河河水黄。落日正挂昆仑傍，手弯劲羽欺垂杨。借君厩上三飞骦，葱海蹴踏葡萄浆。黄鹄高高摩青苍，弹来一曲堪断肠，有女肯嫁乌孙王。
明-赵贞吉-《沔县武侯祠》@定军山前逢故老，百年谁识荒山道。青驺结盖重问津，一来吊古一伤神。时乖不动蛟龙气，野旷空令鸟鹊驯。白马纶巾堕清汉，星光夜入银河烂。玉立乌桥一羽毛，缔观尘世如秋毫。向时聚沙聊戏剧，今古悠悠俱辟易。玄菟长护战旗翻，山鬼深藏马行跖。襄阳耆旧尽凋残，蔡水东流不忍观。椒浆若下云中奠，应记从军旧乡县。僰雨羌云满笛风，三声猿落郁林东。苍凉薄暮无所见，遥想当时庞德公。
明-赵贞吉-《云中太守歌（为孟津陆载题）》@云中太守何翩翩，归来但扫落花眠。落花坛临孟津口，白岸苍波称钓叟。门前车马又纷纷，此翁惟视南天云。云里高台已如扫，风前冶苑徒空闻。空闻金埒随山溜，复道丰阡成野堠。已令饥鹤调中悲，不放斯獒草头走。洛中胜事先自知，塞上风烟那复为。冷泉浇竹离披长，听与檀郎写《楚辞》。
明-赵贞吉-《江上三峰歌》@白龙夭矫鲛绡薄，鳌呿夜掣东溟若。海上仙人醉露桃，梦翻三点岚光落。珊瑚支拄鱼眼红，皱波髻挽淋漓风。琅缥岛藏翠寒滴，鹤翎洒影青围中。嵌空倒镜扶桑户，锦扈嘶春香玉庄。石上曾孙开竹书，菱花飘入晴空雨。曾孙钓海深濡踝，叹世酸眸叶黄昚。书中伯玉术不朽，回首纶竿系左肘。
明-赵贞吉-《南津公馆》@南津呕哑闻秋语，湿箨黄蕉掩幽处。关门夜开稻花香，澜河晓洗流云杼。芦笙含风满簟花，出门葭菼川麻麻。娇猩叶舞一蝶堕，似惜清翘浣花饿。
明-赵贞吉-《夜饮郭宅分韵得寂字》@土龙填湖小波寂，星收闤声光历历。白鸟睡惊柘寒滴，葛轻公子巧中的。蔗浆洗襟盈淅沥，青苎畦中坐束曈，城上割风学吹笛。
明-赵贞吉-《华阴祠居柬县令》@新作王门使，来依茂宰居。烟花松社屐，风雨竹床书。寂寂春将暮，绵绵思有余。愁深仍向夕，户影岳莲虚。
明-赵贞吉-《过孟津次先己酉韵》@回御指沧浪，吾家沱水傍。苾刍香座稳，平仲野阴凉。卜世传关朗，交邻托仲光。续经犹畏老，无力赋《长杨》。
明-赵贞吉-《赠真定刘中丞》@中丞开府握兵权，威辅声名霄汉悬。萑泽新收屠狗后，阵图重改卧龙前。左车去塞陉中井，西豹来耕邺下田。玳瑁筵开春骑出，幕中留客待三千。
明-赵贞吉-《白云观》@一丘堪枕白云边，古塔高悬紫柏前。到此心澄思出世，何年丹熟学登仙。花神几度供铺锦，榆影更番佐数钱。谁道屡经潇洒地，绝胜长驻艳阳天。
明-赵贞吉-《王乔洞》@柯烂人归古木寒，绀崖灵壑野云团。骑来黄鹤丹砂顶，飞去青天白玉棺。流水调中春欲半，洞箫声里夜将阑。思轻尘骨超千劫，愿遇金童捧一丸。
明-赵贞吉-《宿关山》@陇云低合水分流，羌笛高吹月满楼。乍客关山生远梦，自怜旌节到边州。雪消长坂黄昏度，水浸幽汀绿草抽。闻说此方泉作酒，宁将驻马劝箜篌。
明-赵贞吉-《桃川怀古次韵》@周时人掩汉时关，秦代衣冠晋代山。亡社鸟来歌滑滑，战场云度伴闲闲。空传缑岭吹箫去，不识辽东戴帽还。五百年逢一渔父，三三今傍绿溪湾。
明-赵贞吉-《枝江紫山怀古》@赤甲青江天半垂，紫山黄叶正离披。高鸿已托长风翼，下泽谁听短笛吹。地接山回秦避路，云颓天回汉留祠。周郎陆弟名空在，细雨荒台猎罢时。
明-赵贞吉-《黄坝驿次壁间余方池韵》@太白峰回指大峨，遥看锦水带金波。宜男草绿沉犀浦，织女星寒抱珥河。老去玄经知尚少，归来易卜买应多。春风旧著荷衣在，但乞山间薜荔阿。
明-赵贞吉-《和严介谿赠西还诗》@别公犹是见公时，回望华阳黑水垂。万里一身愁作客，十年两逐愧临歧。孤臣去国名难洁，弃妇思家步易迟。珍重台衡尚怜惜，直庐中夜起吟诗。
明-赵贞吉-《柘湖何子卜筑金陵园居次韵》@买得新廛住旧京，灌园时汲后溪清。帘钩谢老怀山意，药莳王郎誓墓情。泯泯槐阴分阵蚁，惺惺花外数声莺。春风又度芊绵处，谁伴巾车出石城。
明-赵贞吉-《酬马宜泉幽居之作》@雨洗池荷净有余，闻君池上草为庐。避喧人浣桃花水，闻道僧留贝叶书。云袅鹤巢松盖湿，机忘鱼笋槿篱疏。门生几度惭秋水，犹自渊冲退若虚。
明-赵贞吉-《送张少渠给舍赴莱守任》@一麾何事海东行，万里三山蜃气横。宦处有仙应肯度，水中成市不须惊。向来忧国青衫泪，此去全身皂帽情。安得同心常不别，斜阳空倚石头城。
明-赵贞吉-《送侍御张龙坪领东沂兵宪》@手握兵符下鲁中，指挥诸将尚乘骢。密收海上酬恩士，渐散山南挟弹雄。春日劝耕滕壤外，秋风较猎许田东。儒家自有匡时略，何必桥边拜石公。
明-赵贞吉-《邵窝》@万叠青山百道泉，一蓑烟雨老先天。如何尚有英雄气，暗著皇王帝伯篇。
明-赵贞吉-《夜宿苏长公洗墨池亭戏作》@江空草绿酒旗风，半醉黄州烟雨中。五百年前曾洗墨，依稀犹记雪堂东。
明-赵贞吉-《初至伏牛山》@终南捷径不须猜，少日追名老大回。办得七松行道处，归迟犹胜未归来。
明-赵贞吉-《访苏门》@帝遣巫阳与旧魂，又骑羸马访苏门。虽逢高士不相顾，犹胜浮湘哀屈原。
明-赵贞吉-《钓渔台》@醉骨烟云艇慢开，半竿风雨上渔台。无人知是寒山子，明月玉箫呼未回。
明-赵贞吉-《春望》@杖藜到处立苍茫，两脚青山老法幢。飞去白云何处住，一蓑烟雨下吴江。
明-正德间妓-《缺题》@自从遭点污，抛掷到如今。
明-正念-《燕京春暮寄山中人（二首）》@鸟鸣不鸣山静，花落未落春迟。美人如云天际，芍药空留一枝。
明-正念-《燕京春暮寄山中人（二首）》@蚕熟柔桑更绿，莺啼小麦初黄。吃饼且随燕蓟，缲丝空忆荆杨。
宋-郑昂-《次复登华盖山》@野老忧时泪不干，海天低燕麦风寒。秦关土蚀铜牙弩，汉殿月明金井阑。共喜寇恂重借颍，自惭李愿未归盘。江山如画人如玉，破帽空悲管幼安。
宋-郑昂-《林处士幽居》@山篱短短径斜斜，屋子三间竹半遮。岁馑无僧供菜把，天寒有鹤守梅花。武陵流水非秦世，姑孰青山落谢家。共约春晴草芽动，杖藜携酒踏晴沙。
明-郑梴-《拟古二首》@秦筝一何哀，中有凄凉音。累累孤臣操，咽咽嫠妇吟。晨霜为之寒，浮云为之阴。听罢复三叹，不觉泪沾襟。披衣步庭皋，嘉树鸣暑禽。嗒然吾丧我，情与海水深。¤
明-郑梴-《拟古二首》@孤斋悄无人，绛烛夜吐芒。羽虫忽飞来，投火欲自戕。知为明所误，曷不务韬光？子封愿封留，淮阴喻弓藏。法戒既昭然，昧者何茫茫？高山有白石，行当煮为粮。
明-郑瑽-《寄宋仲珩（三首）》@鸡期桑下飞，青鸟海上游。如何不同调，羽翼有短修。故人昔相见，时时话绸缪。出入念同车，无衣念同裘。一朝参商如，岂不怀百忧？初盟倘不渝，在远情愈周。但愿似畴昔，乌用苦相求。¤
明-郑瑽-《寄宋仲珩（三首）》@种梧待鸾凤，鸾凤不来宿。梧生日夜长，岁华如飞镞。凉风一夕厉，露叶消初绿。岂乏爨下音，摧残比众木。我愿裁为琴，寄君清商曲。¤
明-郑瑽-《寄宋仲珩（三首）》@丛桂在庭前，与子昔同植。风霜昨夜紧，晨起视颜色。庭树已凋落，桂枝一何直。亮节自中怀，贞性非外饰。对之思所亲，俯案不能食。一日十二时，万虑在一刻。寄诗非尽言，聊用明相忆。
明-郑旦-《夜归洱海道中》@杳杳空原暮，萧萧旌旆行。长风吹海暗，新月傍人明。河影城头堕，秋声塞外生。客怀频倚剑，时事正论兵。
明-郑旦-《晓发洱海夕次滨川》@天高野旷瘴烟收，风急霜繁落木秋。箐道千盘临戍堡，山城百雉入边州。诸蕃乐岁休戎马，孤馆频年望斗牛。夜半角声吹激烈，纷纷凉月照人愁。
明-郑旦-《塞上曲》@西望山前落叶秋，桑乾水上行云愁。笳声晓夜吹城楼。胡骑直过新聚落，吴儿初识古云州。
明-郑旦-《子夜歌三首》@昨夜月团团，郎在何处边？安能作百丈，日夕牵郎船
明-郑旦-《子夜歌三首》@闻郎往潇湘，裁书寄雁去。郎行无定踪，书寄知何处。
明-郑旦-《子夜歌三首》@欲织双鸳鸯，终日才成匹。寄君作香囊，长得系肘腋。
明-郑道传-《重九》@故园归路渺无穷，水绕山围第几重。望欲远时愁更远，登高莫上最高峰。
明-郑迪-《题南泽湖别业草亭》@家居无四邻，绕屋清湖水。潭花与谷鸟，相对衡茅底。樵唱笛边闻，渔歌镜中起。麦圃秋既成，瓜田旦犹理。时与休芸人，同归竹林里。门闲吏不过，黍熟酒还旨。自是羲皇民，吾当慎终始。
明-郑定-《南风谣》@南风吹河河水满，百丈牵舟牛力挽。逆流巨浪如登天，牛罢轭重舟不前。作书投河讼风伯，多助南商疏北客。北客家居南海堧，来时南风吹北船。武夷清冷过九曲，匡庐叠嶂闻清猿。片帆摇摇出京口，夜倚淮云瞻北斗。南风五月经吕梁，两岸青山如马走。今年作客还南游，南风正尔当船头。风神与我若相识，十日五日成淹留。南风何多北风少，南北人生如过鸟。早晚回船望北归，直候南风吹到晓。
明-郑定-《高邮女儿歌》@高邮湖水清且幽，高邮女儿能荡舟。十八梳妆好高髻，二十嫁夫长远游。青菱镜破宝钗折，翡翠衾寒叠香雪。芳草王孙去不归，蟪蛄啼处秦楼月。楼前杨柳飞絮多，门外蛛丝成网罗。高邮湖水增夕波，高邮女儿将奈何。
明-郑定-《渭上观猎》@草折渭门霜，萧萧猎气黄。飞弓秋万里，纵马日千常雕雾藏沙回，鹰风入树长。将军骄意气，射杀白河狼。
明-郑定-《六如亭怀古》@香魂艳骨瘗崇阿，瘴雨蛮烟奈尔何。苔上旧碑行客吊，萝深荒径野僧过。山花寂寂留妆靥，堤柳青青想翠蛾。落日平湖风乍起，余情并入采菱歌。
明-郑枋-《江南曲》@妾在钱塘小江曲，门前岁岁春波绿。绿波涵影晓汪汪，素练平铺光一幅。垂杨十里锁轻阴，芙蓉半渚瀁清馥。翠云贴水风飕飕，白蘋红蓼催早秋。大姑小姑惜芳游，朝朝拟棹江中流。荷盖斜张低覆舟，见花颦眉愁复愁。移舟西来泊花底，藕花染红蘋叶紫。拾蘋犹恨蘋无根，采莲却喜莲多子。妾身不为浮蘋生，宁作莲花守红死。
宋-郑洪-《白塔寺》@江山襟带尚依然，王气销沉已百年。八叶龙孙东入海，六宫彩女北归燕。铜驼荆棘秋风里，石马莓苔落照边。玉柙游魂飞劫火，五陵嘉树不啼鹃。
宋-郑洪-《周玄初来鹤诗（洪武己巳）》@绿章朝帝驾云车，白鹤从天下玉除。赤壁已无身后梦，丹丘应有寄来书。五鬛松阴秋落落，三花树影夜疏疏。琴心三叠蓬莱浅，两翼刚风响佩裾。
宋-郑洪-《题巳上人墨梅》@故园梅树三年别，长忆看花溪雪晴。巧出疏篱更萧散，近遭碧水更分明。扬州何逊足诗兴，茅屋巳公无俗情。画图忽见转愁绝，遥想月华枝上生。
宋-郑洪-《嘉定严希德请赏梨花命妓行酒》@潇洒东阑一树春，雪肤冰骨玉精神。朝云著处迷诗梦，暮雨来时想玉人。华屋洗妆歌小小，银屏推枕唤真真。紫薇花下华繁处，芍药荼皞总后尘。
宋-郑洪-《幽致轩》@花落晴窗燕拂檐，蕙牙兰叶翠纤纤。幽谷与云通小径，清波四月映疏帘。
明-郑嘉-《木芙蓉》@绿岸芙蓉花，花秾叶逾翠。影落空潭秋，新妆镜中媚。朝来白露浓，胭脂堕红泪。
明-郑嘉-《题阳关送别图》@漠漠杨柳花，青青杨柳树。带花折长条，将送行人去。灞陵勿淹留，明日发沙洲。沙洲连塞路，望望使人愁。愿推双车轮，推过寿昌县。寿昌何蔚蔚，边城如眼见。别曲歌且停，春醪香更清。一杯歌一曲，曲尽两含情。含情岂无语，别离心更苦。懊恨别离多，欢娱能几许。万水复千山，人去几时还。谁言功名好，侬道不如闲。
明-郑嘉-《秋日怀孟熙先生》@故人丘壑隐，尘路往来迟。寒暑空相忆，云山不可期。古碑梅福寺，荒井石郎祠。旧日同游处，偏劳入梦思。
明-郑嘉-《送辰长老住横山寺》@紫檀烟凝鹤回翔，清磬泠泠出上方。岩畔异花熏讲席，涧边修竹护禅房。东林结社莲初种，南岳分春茗乍香。三伏炎蒸应不到，绿萝风洒石龛凉。
明-郑嘉-《幼女词》@下床着新衣，初学小姑拜。低头羞见人，双手结裙带。
明-郑居贞-《翩翩紫凤雏赠方希直赴汉中教授》@翩翻紫凤雏，羽翮备五彩。徘徊千仞翔，余音散江海。于焉览德辉，济济锵环珮。天门何嵯峨，群仙久相待。晨沐晞朝阳，夜息饮沆瀣。如何复西飞，去去秦关外。岐山谅匪遥，啄食良自爱。终当巢阿阁，庶以鸣昭代。
明-郑居贞-《次韵方希直》@阙下知名久，相逢值暮春。才华曾动主，议论每过人。汉水元通蜀，台山亦近闽。何时江海上，尊酒话西秦。
明-郑居贞-《洪武癸亥以公事出会宁北境（二首）》@北出长城古塞边，荒松落日少人烟。隔河又是河西地，过得敦煌是酒泉。
明-郑居贞-《洪武癸亥以公事出会宁北境（二首）》@荒原人家今少存，好田俱是官军屯。前山遥见黑城子，渴饮不知河水浑。
明-郑崐-《青山》@把酒对崔嵬，青山颜亦开。吾嗟不如女，曾见古人来。
明-郑崐-《老人》@手里支藤长过肩，月明扶醉步村前。后生共说先朝事，及见英皇北狩年。
明-郑崐-《送族孙时敬游大梁》@白头不厌监门役，虚左常承公子迎。此去梁园须访古，相烦为我吊侯生。
明-郑崐-《寓意》@锦衣公子意翩翩，下马人争接玉鞭。昔日青娥今白发，强操檀板向歌筵。
明-郑梦周-《感遇（四首）》@北风何惨裂，吹折松与柏。溟海亦震荡，鱼龙失其宅。天地将穷闭，圣贤徒叹息。黄虞邈难逮，行矣西山客。¤
明-郑梦周-《感遇（四首）》@西山何所有，深谷多芳薇。采采者谁子，叔齐与伯夷。食粟良可耻，采薇非为饥。姬氏除暴乱，八百会不期。天下皆称圣，斯人独是非。高节凛千祀，纲常以扶持。¤
明-郑梦周-《感遇（四首）》@淳风去已远，世道日幽昧。征伐降殷周，祥麟竟遇害。凤凰化鸡鹜，兰蕙为萧艾。嗟哉孔与孟，天意屡颠沛。时运既如此，生民复何赖。¤
明-郑梦周-《感遇（四首）》@人心如云雨，翻覆忽须臾。素丝变其色，安能复其初。哑哑群飞鸟，集我田中庐。雌雄竟莫辨，泣涕空欷歔。
明-郑梦周-《江南柳·江南柳》@江南柳，江南柳，春风袅袅黄金丝。江南柳，年年好，江南行客归何时？苍海茫茫波万丈，乡关远在天之涯。天涯之人日夜望归舟，坐对落花空长叹。但识相思苦，那识行人行路难。人生莫作远游客，少年两鬓如霜白。
明-郑梦周-《闻雁》@行旅忽闻雁，仰看天宇清。数声和月落，一点入云横。锦字回燕塞，新愁满洛城。疏灯孤馆夜，何限故园情。
明-郑梦周-《旅怀（二首。时使日本）》@生平南与北，心事转蹉跎。故国海西岸，孤舟天一涯。梅窗春色早，板屋雨声多。独坐消长日，那堪苦忆家。¤
明-郑梦周-《旅怀（二首。时使日本）》@水国春光动，天涯客未行。草连千里绿，月共故乡明。游说黄金尽，思归白发生。男儿四方志，不独为功名。
明-郑梦周-《使日本》@使节偏惊物候新，异乡踪迹任浮沉。张骞槎上天连海，徐福祠前草自春。眼为感时垂泪易，身缘许国远游频。故园几树垂杨柳，应向东风待主人。
明-郑梦周-《望景楼》@百尺楼高石径横，秋光一望不胜情。青山隐约扶余国，黄叶纷纭百济城。九月西风寒客袂，百年侠骨误书生。天涯日没浮云合，回首依依望玉京。
明-郑梦周-《偶题》@赤叶明村径，清泉漱竹根。地偏车马少，山气自黄昏。
明-郑梦周-《舟中》@湖水澄澄一镜明，舟中宿客不胜情。悄然夜半微风起，十里菰蒲作雨声。
明-郑梦周-《赠日本僧永茂》@故园东望隔沧波，春尽高斋自结跏。日午南风自开户，飞来花片点袈裟。
明-郑梦周-《征妇吟》@织罢回文锦字新，题封寄远恨无因。相逢空有辽阳客，每向津头问路人。
明-郑梦周-《客中行》@潮落潮生渐远行，不堪回首望松京。海门千里来相送，只有青山最有情。
明-郑明选-《幽趣》@但见沧洲趣，清溪对竹扉。窗阴悬薜荔，水色受蔷薇。村鸭迎船浴，山虫冒雨飞。田家蚕已老，日暮剪桑归。
明-郑明选-《旱行》@鸡鸣客下床，出门天未曙。山黑不见人，但闻马蹄去。
明-郑明选-《沈长山山庄绝句三首》@苦蓼满汀花映窗，蜀山飞过雁双双。豆棚欹侧侵书架，梧叶颠狂扑酒缸。
明-郑明选-《沈长山山庄绝句三首》@莲花兜上草虫鸣，处处村庄白菜生。宾雁成行如一字，寇凫作阵似风声。
明-郑明选-《沈长山山庄绝句三首》@东家园里扑黄柑，西岸坟前种石楠。蝘蜒似蛇缘短壁，鹭鹚如鹤下澄潭。
明-郑如英-《秦淮别怨诗赠期莲生》@秦淮二月新柳黄，折柳贻人人断肠。可怜袅袅秦淮柳，今朝又上离人手。离人手把柔条看，柔肠低拂紫骝鞍。紫骝欲嘶人落泪，谁当此际犹能醉。绸缪执手问前期，莲子花开是到时。但恐见莲君不见，令人空忆桃花面。青青草色长干道，偏使离人颜易槁。秦淮上流即丰溪，我心随水不复西。请看不断秦淮水，有心宁不相思死。
明-郑如英-《留秋送刘冲倩》@我欲留秋住，寒衣不忍裁。归期何用速，尚有小桃开。
明-郑如英-《答潘景升寄怀》@投我以明镜，照妾如蓬首。报以凝桂脂，余膏染君手。遗我屑金墨，报君芙蓉纸。含毫若有怀，应念人千里。
明-郑如英-《闺怨》@曲曲回廊十二阑，风飘罗袂怯春寒。桃花带雨如含泪，只恐多情不忍看。
明-郑如英-《雨中送期莲生》@执手难分处，前车问板桥。愁从风雨长，魂向别离销。客路云兼树，妆楼暮与朝。心旌谁复定，幽梦任摇摇。
明-郑如英-《春日寄怀（二首）》@沉沉无语意如痴，春到窗前竟不知。忽见寒梅香欲褪，一枝犹忆寄相思。
明-郑如英-《春日寄怀（二首）》@月露西轩夜色阑，孤衾不耐五更寒。君情莫作花稍露，才对朝曦湿便干。
明-郑若庸-《赠郑十二草书》@郑虔一吸三斗酒，雪毫洒墨鬼运肘。惊猿斗虺出深薮，忽上微绡争欲走。谁向高台歌大风，吹折万木千山中。睢水围开兵甲乱，海波起立飞蛟龙。怒欲相攻喜若舞，虫迹蜗涎遍环堵。美人凝妆花满镜，侠客探丸电交吐。五行十行笔不停，百丈峭壁悬枯藤。长林萧萧日将暮，落叶已去蛛丝萦。公孙剑术如转烛，张颠墓草几回绿。就中三昧子自解，优孟未亡犹楚叔。酒酣掷笔气夺虹，云梦八九吞胸中。如何化作龙蛇阵，一扫胡尘万里空。
明-郑若庸-《代人寄远》@病骨经秋强自持，寒条飞叶费相思。可怜陌上垂杨树，不似君来系马时。
明-郑善夫-《病起步西禅》@一春伏枕莺可怜，病起野池明白莲。偶尔梳头出城郭，便应看竹到西禅。天晴求食鸟双下，日午闭门僧独眠。明发螺江有行役，红尘白鸟异风烟。
明-郑善夫-《不寐》@客思苦不寐，惊心豺虎喧。羽书秋后捷，鬼哭夜深魂。岁月消残燹，风烟失故园。彭城有弟妹，絺绤念温存。
明-郑善夫-《夜入鲁北鄙》@不见黄花面，凄其白雁前。清渠接淮泗，衰草入幽燕。月露犹团夜，兵戎更积年。归途不可极，赍梦岁寒天。
明-郑善夫-《对湖》@远水远如镜，平林渺欲迷。天多足鸿雁，沙暖定凫珣。秋事关身世，湖声避鼓鼙。老渔吾愧汝，曼衍听天倪。
明-郑善夫-《闻开化用兵寄思道》@旧是桃源地，如何丧乱滋。荷殳连老少，流血满潢池。蜀道奔惟汝，荆州仗有谁。尊翁在垂白，莫遣怨流离。
明-郑善夫-《腊》@南州不待律，腊后暖相催。久客惜残岁，他时闻落梅。家家斗酒会，处处短笳哀。却忆江西北，渔樵戍未回。
明-郑善夫-《宿象山西坞》@乱木藏幽鸟，清商集古城。暝烟分野意，山鬼习人声。未把桐川钓，聊为颍水耕。岩栖备寂寞，倘得遇初平。
明-郑善夫-《古剑行赠仇将军北征》@将军手提三尺冰，乃是鬼国之铁，大齿之珍，沧溟水枯淬不成。莫邪断发跃冶死，而后龟文漫理流天晶。霜锋闪烁?鹈凝，万金吴钩拖赭缨。北斗七宿土花发，青天宝匣回机衡。魂斩断犀俱细事，此物自是苍龙精。江翻河亥罔象急，提出白曜摇东溟。飞芒杀白帝，喉下不可婴。丰城古狱谁识女，斗牛之墟元气升。沙塞秋高尘压城，黄龙白狼不肯庭。山甫无人武安死，战马西向徘徊鸣。安西都护君好行，此物应世世当平。丈夫叱咤鞭风霆，国难不赴非俊英。剑乎！剑乎！吾与汝，同死生。
明-郑善夫-《赠道夫（三首）》@颓风吹岊水，饮子白玉杯。意长酒力微，日暮倚徘徊。十年绨袍恋，岁杪起离哀。咎愆孰与陈，游衍孰与偕。故国不可居，鲁生行凿坏。金台何崒峍，首山亦崔嵬。茂子竹柏心，余阴及枯荄。¤
明-郑善夫-《赠道夫（三首）》@富贵苦相迫，师徒多遁巡。况当强盛时，谁能分沈沦。之子仗剑出，举足生烟云。河淮漫浩浩，中有要路津。岂忘风波恐，壮心念委身。陈霜沍修途，落月经柍桭。良友志异域，此志难重陈。欲扳时无何，欲往道无因。愿为双意而，飞飞出城敔。
明-郑善夫-《沧洲夏夕》@失意对蒲柳，沧洲昨夜风。野云依暮笛，客况近秋空。司马多年病，虞卿薄暮穷。此生随造物，行止合飘蓬。
明-郑善夫-《晚秋直南省（二首）》@南宫秋晚直，更鼓不胜残。鸿雁夜仍度，风霜天正寒。宫车延北望，越客滞南冠。三辅胡尘里，闻鸡未敢安。¤
明-郑善夫-《晚秋直南省（二首）》@清宵梦不彻，鸦啼深树间。羯胡同汉月，陵寝在燕山。青草乘时长，黄斿何日还。因风候边使，咫尺见天颜。
明-郑善夫-《谩兴》@日月随人事，溪山共客情。水清鱼避影，松静鹤留声。枌梓怡前辈，文章达后生。时闻扣牛角，犹愧似要名。
明-郑善夫-《哭张士孚》@同舍今何在，斯人天下无。感时看谏草，何日奠生刍。狐鼠私相庆，衣冠势益孤。空余青史上，遗简载名儒。
明-郑善夫-《对月怀闽中诸友》@潞河今夜月，却望晋安城。少谷堂犹在，东峰花正明。旅愁存世故，乡梦逐人情。展转怀诸子，风沙吾独行。
明-郑善夫-《黄岩黄宗贤为余筑室羽山招与共学方有心事未》@不分委沟壑，上林安一枝。官随年少后，拙负故人知。彝鼎终难就，箪瓢定不辞。故园方苦乱，去采羽山芝。
明-郑善夫-《游金山寺》@地控恒沙界，峰回沧海波。潮声永夜壮，云气秣陵多。龙窟存光怪，鲛宫湛绮罗。黄斿蔽江左，何日返天戈。
明-郑善夫-《吊刘蕡祠》@自昔悲歌地，刘生有墓祠。只余经世志，况值讳言时。去国英雄尽，还山事业迟。黄金旧台北，搔首动遐思。
明-郑善夫-《闻道》@闻道汉天子，身封镇国公。家初营上谷，臣得贺离宫。铁券传何急，将军气尽雄。郊牛凡五卜，车驾想河东。
明-郑善夫-《赠汪希周料兵淮楚》@白马清秋出上京，勾陈光照亚夫营。中原天子亲提剑，南国楼船远募兵。消息只愁千里草，逋逃新恨九江城。汉家历数元无极，吴楚猖狂终自平。
明-郑善夫-《长安》@渔阳上谷古幽州，王业千年易水流。胡骑远窥青海月，秦城长建白龙斿。总愁关塞生多垒，未道萧墙隐百忧。日短时艰衰病早，几回簪笏梦沧洲。
明-郑善夫-《送吾惟可还三衢》@昔年相逢胥水秋，今日重在闽山陬。中间丧乱真怜汝，南鄙音尘不散忧。别后山阳频弄笛，花时荆楚一登楼。旄头尚直天西北，何地巾车各自由。
明-郑善夫-《顺门晓直》@城上清钟散御墀，曙鸦声动万年枝。天回阁道星辰迥，云捧乾清岁月迟。内省尚承东阙旨，从官稀见早朝仪。羁孤愁断周南目，仙仗新传到具茨。
明-郑善夫-《九日与倪小野祝姑溪登观星台》@秋尽繁阴苦不开，散愁无计一登台。日边阊阖红云动，塞上风沙白鸟来。秦分正当金气盛，雁门未见玉音回。百年与尔同羁旅，九日徒歌黄竹哀。
明-郑善夫-《寿日成礼奉天门》@初日鸦啼宫树林，奉天高殿气骎骎。衣冠况值千秋节，犬马真恋万国心。白羽书来兵未解，黄河水落岁将阴。龙斿凤辇关山道，边事辛勤风雪深。
明-郑善夫-《泰陵诗》@千林松桧郁相回，永夜风生瀚海哀。万国昔曾瞻气象，五云空复护崔嵬。古来凤鸟长难至，天上龙髯定不回。苦忆焚香赐第日，报恩真愧济时才。
明-郑善夫-《上妙高台》@云海冥冥望不回，鲸波东蹴巨灵开。中天楼阁虚无里，南国风烟江汉来。世短动经多事日，愁长况上望京台。白门金鼓维扬卒，落日空传黄竹哀。
明-郑善夫-《武夷曲次晦翁棹歌（二首）》@幔亭彩幄会仙灵，紫雾蒙蒙薄太清。奏罢人间可哀曲，凤笙龙管杳无声。
明-郑善夫-《武夷曲次晦翁棹歌（二首）》@藏里黄棺壑上船，春风秋雨自年年。觉来天地终归尽，炼得丹成亦可怜。
明-郑善夫-《竹枝词（二首）》@西涧西边东涧东，千山不断万山通。谢豹见春啼出血，王孙上树捷如风。
明-郑善夫-《竹枝词（二首）》@梨岭遥于枫岭遥，小关高比大关高。佣夫过岭如平地，一岁来回一百遭。
明-郑善夫-《送人之郁林（二首）》@苍梧之峰云万盘，下控牂牁连百蛮。莫道蛮方非近地，日南南是汉关山。
明-郑善夫-《送人之郁林（二首）》@郁林东下对扶桑，黑雾沉山是晕黄。鹧鸪啼上桄榔树，一寸乡心万里长。
明-郑善夫-《羽猎谣（三首）》@君王自拥鹔鹴裘，猎骑翩翩尽贵游。归来锡宴传封拜，狗监鸡坊十二侯。
明-郑善夫-《羽猎谣（三首）》@羽林十万是亲军，渔阳铁骑天下闻。厩马长留太白垒，胡天惊散犬羊群。
明-郑善夫-《羽猎谣（三首）》@今年天子又行边，敕报旄头照酒泉。乘舆自领嫖姚部，内使宣颁九府钱。
明-郑善夫-《即事》@赤县山河在，黄龙沙塞长。只忧胡部落，不着舜衣裳。骠骑年年没，单于世世强。仆姑寒射月，觱篥夜含霜。宝毂犹深入，金槊或转伤。前车未为远，神武有英皇。
明-郑善夫-《闻西江乱》@乍发洪都使，风传消息回。荆吴得剧孟，江汉尚深哀。画角连城动，黄衫自将来。万方思系虏，宁乏亚夫才。
明-郑善夫-《南望湖》@南望诸湖波映空，扬舲东逐芰荷风。垂杨乱覆茅檐绿，好着鱼梁山照中。
明-郑善夫-《钱塘映江楼宴坐观潮》@钱王此开济，旋入宋山河。潮汐秋来壮，雷霆水上多。尚传江有怒，翻恨海无波。飒飒攒陵树，悲风日夜过。
明-郑善夫-《宿归云庵》@泽国变元气，名山留晚芳。云藏伏虎寺，花近挂飘堂。鹅鹳飞腾远，渔樵言笑长。沉溟达者事，散地即慈航。
明-郑善夫-《新昌县晓行》@暝发新昌县，晨临赤土隈。秋花随地有，渚雁与云来。杂树炊烟出，前泾山照回。忽闻歌伐木，行路兴悠哉。
明-郑善夫-《寒食与木虚登屴崱峰遂饯公衡》@绝顶天风云乱飞，海门高浪近春衣。霸图王气东南尽，尧韭秦花天汉稀。此地赏心唯汝共，万方愁目欲何依。要知寒食山中意，萍叶江湖几是非。
明-郑善夫-《柴门（二首）》@凉月光不了，照我芳桂丛。白凫如人长，来往柴门东。
明-郑善夫-《柴门（二首）》@家住白湖阳，习见风波事。苕荻何苍苍，乱我兰与芷。
明-郑善夫-《寄戴仲鹖延平》@嗟尔投荒在，十年归鬓新。豹文淹瘁疠，龙节渐风云。往事收残泪，清时录远臣。别深鱼雁阔，迹久凤麟驯。余亦丰城物，思君剑水滨。客衣浑自浣，不染雒阳尘。
明-郑善夫-《天末忆思道》@远怜方比部，经岁断来书。何日垂嘉树，青青拂敝庐。累憎鸿雁响，三见柳条疏。幽独疲孤梦，松斋月正虚。
明-郑善夫-《侠客行》@万里金微道，防秋世不同。秦城时借寇，汉女岁和戎。落日吹《杨柳》，沙场恨未穷。莫收张掖北，复失酒泉东。天子遑推毂，将军誓挂弓。黄金装雁辔，白璧饰蛇。霸气天山雪，边声瀚海风。死生惟义激，部曲总骁雄。羌笛回青草，燕歌感白虹。营开月晕破，战胜贺兰空。直捣阏氏北，横行沙塞中。始知魏绛怯，岂说贰师功。洗甲蒲昌海，扬兵苜蓿峰。驰归大宛马，一一渥洼龙。赐邑连京雒，图形列上公。男儿雪国耻，不在藁街封。
明-郑善夫-《秋日病怀》@南州木落岁萧萧，蓟野风烟万里遥。病后客心惟药物，秋来人意满云霄。平沙雁带三江雨，横浦帆归八月潮。摇落应悲楚公子，不将旧业付渔樵。
明-郑善夫-《送杨明府入觐》@双阙玄霄上，三山沧海边。云逵望凫舄，明府似神仙。曲报离城调，琴希清庙弦。烦君告天子，百姓尚颠连。
明-郑善夫-《复叹（三首）》@我生四十无闻时已暮，三年角巾守烟雾。空村落日门不开，独抱鹑衾哭穷路。麒麟趾折龙马沓，世路那得知其故。呜呼！兴衰用舍总在天，中夜击剑心茫然。¤
明-郑善夫-《复叹（三首）》@忆昔金闺困天梏，乞身还山思维谷。频年藜藿口不充，况复呻吟卧床褥。生子当如孙仲谋，豚犬区区但口腹。呜呼！天时人事两不值，我生安命而已矣。¤
明-郑善夫-《复叹（三首）》@归来来归愁复愁，洁己不及沧溟流。苦逐猕猴逐山雪，眼中萧萧谁故物。天涯良友半槁死，我身虽在空皮骨。呜呼！青山伐木鸟嘤嘤，胡为使我无友生？
明-郑善夫-《病中哭伯固》@我眼双枯尽，那堪更哭君。平生犹铁石，灵爽定风云。葵藿虽同志，凤麟不恋群。吾徒向凋谢，谁黻太平文。
明-郑善夫-《不寐》@反侧终难寐，寒天候不明。经旬淹厉气，永夜厌滩声。万事呻吟外，他乡儿女情。还闻丧良友，展转泪交横。
明-郑善夫-《哭遂初》@良友看余几，今年报女亡。江山有，风雨泣秋堂。元气能无损，星文定不光。连宵激孤志，洒涕向钱塘。
明-郑善夫-《忧》@拟将新句咏销忧，咏罢重增双泪流。柱下朱郎成永别，江东黄尉竟何求。青袍事业悲三试，画省风烟感四休。摇落江山客途里，石门修竹梦林丘。
明-郑善夫-《黄山杂诗》@黄山如岱岳，萝山若梁甫。曾颠遏行云，屼々自太古。咸池荡初景，昧旦河已曙。我梦天部行，笑折扶桑树。¤
明-郑善夫-《黄山杂诗》@黄山奠南服，嶭分楚望。连峰标天枢，结秀极地藏。金鸡时一鸣，高鸟不能上。眷兹俯沧海，穷岁梦波浪。¤
明-郑善夫-《黄山杂诗》@蓝田有嘉植，种玉世莫比。灵气纷璀璨，熠熠寰区里。玞碧奴视之，琳琅乃支子。不遇后车载，终伏蟠溪水。¤
明-郑善夫-《黄山杂诗》@园庐春欲至，岁事此伊始。采芳入曾云，散发不及理。蚕眠桑柘繁，土膏农务起。龙斗未敢闻，巢父正洗耳。
明-郑枢-《污吏》@城头乌乱啼，城下污吏集。府牒昨夜下，岂辞行露湿。穷民相聚哭，子夜诛求急。旧时千丁县，今朝十室邑。君门虎豹守，此言何自入。白驹在空谷，何以得维絷？
明-郑惟勉-《寄衣曲》@秋风动边塞，木叶下庭帏。织就机中素，裁为万里衣。忧沉丝绪短，泪渍线痕稀。君体应如昔，妾容今已非。
明-郑惟勉-《春怨》@玉砌绣青苔，花落香泥湿。下帘奏云和，春风复吹入。
明-郑文康-《林东斋居》@泉流一曲绕柴门，屋后园田有路分。庄在辋川成故事，客归盘谷见遗文。借书夜读三更火，听鸟春眠半榻云。堪笑几人双健足，每于城市报新闻。
明-郑文康-《寄海上韩杲》@行尽清溪到水涯，好山环绕故人家。寥寥一犬柴门外，只隔桥东几树花。
明-郑文康-《与诸公酌酒》@燕赵多豪杰，悲歌不暇裁。素知黄祖性，敢恃祢衡才。酒尽月将落，烛残风又来。下阶成独步，惆怅一兴哀。
明-郑文康-《题倪公礼隐居》@家近阊门市，清风一草庐。窗明人问卜，山晚仆收书。客笑鸠巢拙，妻怜蚁瓮虚。城南炎热地，不识近何如。
明-郑文康-《前元时昆山王君祐有玉立亭会稽杨廉夫尝饮其》@亭中曾写铁仙诗，人去亭荒碧草滋。千尺危峰今尚在，重来磨洗认当时。
明-郑文康-《前元时昆山王君祐有玉立亭会稽杨廉夫尝饮其》@王立长身旧主君，百年遗事至今闻。宗孙宾客还如旧，只欠杨君小朵云。
明-郑希良-《有怀》@我爱权氏子，相从自结发。伯也负意气，仲也挟奇骨。吾常倚其间，屹立而鼎足。宿昔互争霸，诗酒作劲敌。决志恐难全，敛刃各坚壁。今也吴蜀魏，长江限南北。形影已寂寥，魂梦亦缅邈。思之不可见，独立歌《伐木》。
明-郑希良-《挽歌》@浮生一虚梦，举世皆未觉。靡靡空中絮，东西互飘泊。譬如归山云，徐疾纷相错。日暮澹无踪，乌没天寥廓。乃知昧者悲，至人脱羁缚。深松间茂柏，地下正相乐。捐弃勿复道，天地会销铄。
明-郑希良-《夜雨》@九嶷嵯峨楚云碧，鹧鸪啼雨湘江夕。寒声浙沥何凄凄，竹间哀泪悬余滴。楚些为招帝子魂，月恨风愁天亦泣。孤帆一夜滞未归，远客萧萧生白发。
明-郑希良-《秋望（二首）》@秋光浓淡雨复晴，海波不动含深绿。平沙若剪云嵯峨，雁背斜光断还续。西风吹影落鱼矶，字字新出临池墨。稻梁离离网弋多，急向芦花深处宿。¤
明-郑希良-《秋望（二首）》@渡头枫树霜初结，海风吹滴猩猩血。秋光上下镜面平，清光一片琉璃彻。沙头眠鸥忽惊起，客帆飞去波明灭。烟水苍茫野牧归，数声短笛吹新月。
明-郑希良-《江村》@青山影空钓石寒，海门秋色浓可掬。渔人带蓑卧不惊，沙鸟欲起还相逐。一声款乃及暮归，南邻唤酒酒初热。丝丝细雨急收网，一抹斜阳挂枯木。
明-郑希良-《偶题》@十年磨剑远平戎，勋业萧条叹转蓬。瘴气横空云似墨，胡山如削雪为峰。地连龙穴天多雨，门对鲸波昼亦风。几被故人吟桂树，客窗落莫傲归鸿。
明-郑希良-《塞上》@客窗偏惜岁华残，芦荻萧萧雪满山。塞外风高鹰翮健，阵前云起角声寒。
明-郑希良-《漫书》@鸭江如带去悠悠，岁月无声暗逐流。万里胡天云出塞，一声羌笛客登楼。长风吹送燕山雨，断雁归来鹤野秋。对酒却歌乡国异，孤城落日独搔头。
明-郑玄抚-《湖上赠美人》@琵琶新曲转声迟，停棹中流日暮时。细雨可怜红袖湿，愁云偏惹翠眉垂。
明-郑琰-《半生行》@刺促复刺促，哀歌不成曲。试听征人歌一声，切切乌乌泪相续。吾祖卜地三山麓，世业繁华称鼎族。七叶盛文儒，八代承章服。仙郎群从十三魁，司寇诸昆十一牧。青蚨无贯润高门，白蠹有编堆破屋。我家凤池东复东，我生白晢炯双瞳。九岁气食牛，十岁工雕虫。十二容华推宋玉，十三词藻学扬雄。春早姣童初奠雁，秋来快婿已乘龙。自怜妾发初覆额，自信君才非落魄。乳燕双栖合卺钗，文鸳并著交欢舄。定情为雨更为云，燕婉春朝复秋夕。百和香薰翡翠衾，九微灯照芙蓉席。桃叶须臾野茧黄，草根倏忽哀萤碧。哀萤野茧两悠悠，玉粉香胭不少留。珠箔尘迷羞拂镜，雕梁泥落怅登楼。石榴裙暗鬼何处，金错刀斑泪不收。乌影打霜啼滑滑，鬼灯吹雨夜啾啾。管停孤凤难成调，弦到离鸾只听愁。孤凤离鸾颜色故，春鸿社燕流年度。一旦飘零委逝波，五年骨肉同朝露。仰首悲旻天，俯首看墟墓。雨余寒蝶泣虚堂，日暮饥鼯啮庭树。吊影摧心肝，风云乖所遇。洛阳季子更无锥，蜀道长卿空有赋。结得韦郎再世缘，续将秦女已离弦。双雌绣出茱萸枕，四牡迎来琥珀鞯。凉月更寻巫峡梦，落花重泛武陵船。青云无媒日复日，白发有根年复年。丈夫壮志已如许，不愿低头守儿女。长歌问天天为愁，出门拔剑驱车去。游子空悲枥上驹，畸人宁效仓中鼠。不草治安趋帝阙，便斩楼兰献当宁。匹马辞家客路尘，马头明月几回新。昭王台下犹怀古，督亢亭前早问津。年比士龙初入洛，才如五羖便归秦。云边幹鹊联青琐，日下鹓鸾拜紫宸。词客尽叨三馆禄，酒人争买九衢春。泥涂不复知鸿宝，草莽无缘问小臣。青草霸图宁买骨，白衣祖道未归轮。卢龙戍老千牛卫，涿鹿天空万骑屯。献策马周终不达，干时曲逆莫辞贫。莺迁苑路如随马，燕掠宫墙不见人。蟋蟀啼来惟闭户，蘼芜多处正沾巾。蟋蟀蘼芜生又灭，感遇伤时兼恨别。凄凄岁暮望眼枯，绵绵远道中肠结。老奴夜号衣裳单，瘦马昼眠刍粟竭。炙砚不融指如堕，暖罩无权面欲裂。绣虎含毫业似掾，神龙出匣终非铁。鱼困渧涔目是珠，骥服盐车汗成血。以兹感叹岁华更，又逐征夫更北征。天划故关无雁度，云连衰草断人行。元戎尽锡飞鱼服，黠虏皆坚市马盟。虎帐晓愁沙碛雨，龙荒暮惨浊河声。黄花较猎安西卒，玄菟高烽海北营。雪卷牙旗朝草檄，月高铃阁夜谈兵。射雕原上云初净，散马回中草渐平。叠鼓椎牛威远堡，登陴飨士受降城。髑髅天黑呼群泣，磷火秋深逐队明。从古请缨非浪子，由来谈剑属书生。书生任侠空驰逐，荡子从军非碌碌。前年灵武全军覆，昨日辽阳新鬼哭。惟闻螭陛发边糇，不见虎头飞食肉。腰间宝刀悔未试，箧里阴符懒将读。黑貂尽敝卧牛衣，白龙不遇空鱼服。几年沧海变桑田，何日阳春回黍谷。万事升沉笑棘猴，一朝得失同蕉鹿。著书无计学虞卿，去国有袍怜范叔。虞卿双璧委蒿莱，范叔一寒如此哉。岁岁白扉题凤字，年年华发困龙堆。笛中杨柳愁难写，曲里关山恨未裁。漠漠秋烟生笔冢，萋萋春草上琴台。冰因腹冷终难解，木为心坚更不灰。万里桥边题柱过，一丸关外弃襦回。萧萧陇树萧萧泪，续续胡笳续续悲。白眼风尘羞故土，汴水漳河复东鲁。邺下荒台鸟雀悲，灵光废殿牛羊聚。龟蒙山势到平原，马颊河声通覆釜。逆旅谁怜似楚囚，羁人翻笑为秦虏。长淮东下且停桡，五两邗江廿四桥。瓜步北来犹有渡，广陵南去不通潮。石头波浪连三楚，京口帆樯问六朝。柳带尽将牵别思，榆钱都把买宫腰。风风雨雨千重恨，燕燕莺莺百倍娇。莺莺若有情，燕燕还多态。过马或遗鞭，逢郎应解佩。采莲若尝莲子心，摘菱莫笑菱花背。词赋客如云，风流花作队。买棹发吴讴，对酒论兴废。苏小门前粉黛销，西施苑内琉璃碎。垂杨十里万条斜，珠勒罗衣问狭邪。夜月家家寒食酒，春风处处断肠花。王孙客路愁芳草，游女深闺正破瓜。眉翠新妆月颜朱，欲衬霞檀口半遮。歌宛转玉纤，无力送琵琶。琵琶声已变，宛转歌初啭。万古钟情不似崔，一夜离魂应比倩。愿作蚕上丝，缠绵同一线。愿作鸾边镜，团圞同一面。镜将比侬貌，持来岁岁光。线将比郎意，牵来缕缕长。羞看倚门笑，焚却舞衣裳。君才学鹦鹉，妾愿学鸳鸯。怀书去国无人识，卖剑移家非故乡。鄣岭千重高似掌，丰溪百转曲如肠。亲知隔绝疑天远，桂玉艰难恐岁荒。雏出凤巢皆有彩，驹名骥子定称良。甫因潦倒留夔府，白也漂零困夜郎。世路乱山多坎坷，人情衰草易凄凉。已拚涸水资蛟蛰，亦有卑栖侮凤凰。宁不感恩终按剑，岂无知己但空囊。严霜摵摵啼征雁，小雨潇潇泣夜蒐。此时思妇肠堪断，此际空闺坐愁叹。君边青镜风光好，妾处红颜岁华晏。尺素寥寥双鲤迟，明河耿耿三星烂。海上云生归梦悬，溪南草长春思乱。一年一度燕都归，飞去飞来云不散。金鸭灰寒宝篆销，玉鱼帐冷银屏暗。鹈渼何心春去留，杜鹃无主花羞看。人知妾有夫，弃妾不如无。秋荷捧朝露，难将纫作明月珠。秋林落晚霞，难将剪作红罗襦。潮水尚遥犹有信，月圆虽好只须臾。朅到死心难折，杨柳逢春眼不枯。杨柳结深愁，菤发心怆。乡国路悠悠，乡关云莽莽。乡梦偏惊欹枕时，乡心怕到高楼上。朅来乡语暂为欢，摇落乡园花不赏。故里偏思乡信归，故山只送乡人往。到门有客问沈沦，同调相怜意倍亲。似我盘跚非故步，逢人巧笑效初颦。巴渝九折终归海，越绝千峰尽向闽。百感故人灯下泪，十年羁旅梦中身。残冬对酒还今夕，除夜题诗又此辰。忆昔题诗兼对酒，旧事谈来堪白首。一半交知埋草根，几家池馆余衰柳。碌碌生涯且莫悲，悠悠书剑今何有。断鸿天远消息稀，少妇春寒别离久。郎今莫怨山下山，妾处愿为口中口。闭门小隐是鸡栖，天马峰前歙水西。菰米叶干秋水尽，木绵花落夕阳低。河流湾到三三尽，云雨峰迷六六齐。何处关山何处月，一行征雁一行啼。归来兮采芑，家人兮色喜。一围新竹凤池边，数亩荒田虎丘趾。归来兮采薇，野人兮息机。鳌峰台畔三椽屋，螺女江头一钓矶。天高海阔路行难，一事无成泪不干。为语妻孥休叹息，笔花犹在剑光寒。
明-郑琰-《春日即事》@荇叶田田柳叶齐，女郎何处唱《铜鞮》。春衣队遇频嘶马，社酒人归尽斗鸡。二月杏花三日雨，千山杜宇一声啼。年华渐逐东风去，肠断红桥小苑西。
明-郑琰-《再送陆四》@别酒重开上驿楼，骊歌声里看吴钩。种鱼有术龙君老，相马无经骥子羞。疏雨过城槐叶暗，夕阳连水木奴秋。还家记与猿公语，不见书生万户侯。
明-郑琰-《哭李大将军》@十万旌旗染血丹，招魂夜夜哭桑乾。残兵来拾中郎印，野鸟飞登上将坛。金兽锁门严鼓角，石麟窥冢葬衣冠。至今唵答骑胡马，犹是将军旧战鞍。
明-郑琰-《江懋忠七十从军之燕》@千金紫马百金装，白首穷边烈士肠。一雁正来君又去，二毛虽短剑还长。燕台马死崩寒日，易水魂归哭夕阳。筋力尚堪三百战，牙旗秋卷塞云黄。
明-郑琰-《赠庞西达将军》@十载屯田塞下闻，虬须燕颔气如云。帐留猛士皆降虏，剑是痴龙亦报君。银夏至今劳使者，玉门终古老将军。高秋较猎归残照，衰草黄榆散马群。
明-郑琰-《寄范伯修兵宪》@吹角营门拥大旗，白猿黄石佐兵机。燕支月冷啼金镞，?鹈泉清洗铁衣。战马到秋分阵牧，猎人穿烧射生归。郅都尚作云中守，衰草连天无雁飞。
明-郑琰-《春日詹长卿兄弟邀同喻宣仲何主臣东山观伎并》@少年何地不淹留，载酒斜阳陌上游。鸟向尊前窥豆蔻，客从花外听箜篌。离颜对酒人宁醉，别恨关春柳亦愁。明日乱山江上路，鹧鸪声里系孤舟。
明-郑琰-《挽郑都护》@中兴功业更谁论，万里摧残百战身。宠虎旧衣分爱卒，麒麟新冢哭佳人。金羁尽蚀燕支血，宝剑从吹?鹈尘。塞外长星沉碧海，五原西望泪沾巾。
明-郑琰-《赠顾小侯》@甲第连云瞰帝城，画帘绣箔照朱甍。新开驰道千金埒，旧领团营七较兵。方士房中龙虎鼎，侍儿花底凤凰笙。燕山二月春初好，玉勒朝朝待晓莺。
明-郑琰-《寄人》@分袂当年待晓鸡，曲栏桥外锦堂西。凫吞莲子房房苦，蝉抱杨枝树树啼。深竹梦归神女婿，暮花伤别阮郎妻。至今肠断春风候，豆蔻初生槿叶齐。
明-郑琰-《寄黄山隐者》@传闻轩帝有仙踪，古洞无扉对乱松。半让石床供蟋蟀，细裁云叶补芙容。分将月夜三千里，买断秋烟七十峰。尚忆我留汤口寺，隔林疏雨听残钟。
明-郑琰-《赠林纯卿》@十载看花入醉乡，燕姬招隐白云庄。罢官卜宅思栽柳，垂老将身学卖浆。夜月邀僧同躭首，春湖供客典鱼肠。孤山万树梅花发，剪烛裁诗夜未央。
明-郑琰-《春日西湖即事》@苏小门前柳带烟，暖沙晴日水如天。杏糜供作宜春酒，榆荚分为买笑钱。垂柳绿遮骑马路，落花红衬钓鱼船。杜鹃不解游人意，催尽韶光又一年。
明-郑琰-《奉和张司谏左掖夜直》@汉殿秋生禁柳黄，露融仙掌色苍苍。铜龙水咽鸡人漏，金象烟销鸟篆香。云度钟声浮苑树，月临花影上宫墙。夜闻待诏传天语，法驾明朝幸建章。
明-郑琰-《春晓望阙》@鱼藻门前晓角残，月斜幹鹊露华溥。金舆欲动宣宫使，银锁初开拥侍官。辽左羽书东海沸，秦京烽火陇云寒。汉庭何日无封事，不许书生策治安。
明-郑琰-《奇薛素》@野草城边油壁车，海棠开尽燕飞初。愁深司马舟中泪，梦逐萧娘锦上书。一水云阴桃叶渡，四桥春暗浣花居。伤心南陌垂杨月，夜夜香尘满客裾。
明-郑琰-《黄山道中》@微霜风物色凄凄，路入黄山是五谿。帝子不归汾水上，行人愁过穆陵西。荒原晓露铜驼泣，古驿秋风铁马嘶。独客伤神家万里，斜阳征雁楚天低。
明-郑琰-《逢徐兴公话旧》@天涯离别九回肠，今日逢君复异乡。潞水闻猿双涕夜，黑山归马五年霜。兵戈消息何须问，弟妹漂零且自伤。此会匆匆又分手，暮云衰草更凄凉。
明-郑琰-《江头别》@江风今夜寒，郎且江边住。拂晓上楼看，郎船不知处。
明-郑琰-《宫词》@莫将离别恨犹深，一岁相逢一夜心。空宫尚有如霜鬓，不识君王直到今。
明-郑胤骥-《送长蘅偕计北上二首》@平生少年时，嬉游爱冬至。痴儿三五群，狂纵无复忌。尔来渐老大，遂觉情怀异。不惜事业赊，不惜居诸费。但每当良辰，畏债乃不啻。虽颇亦聊浪，发兴俱成伪。之子远行役，离愁纷已炽。复当一阳初，相送发长喟。娓娓所欲言，文序略已备。兹者为此诗，姑以舒愁思。每羡女妙年，今亦三十二。蹇予惭潦倒，视子又加四。中年易伤离，此不异人意。况仆本恨人，对此更劬勚。进取何所难，子行当试吏。自顾非伦匹，别离从此始。之子性耽奇，兼复爱气类。京师才贤薮，旧游亦交臂。知尔不寂寞，徒伤予憔悴。子每从予言，畏途宜远避。卜筑城市间，扰扰终为累。匪族难可俱，矧乃骨不媚。愧予不能从，交游颇杂厕。面目良可憎，相对都无致。高言不敢出，鄙辞强拟议。姑云免世患，志意无乃陂。辟如荆棘丛，转辗因成刺。以此为子忧，其次莫如醉。当筵辄沉酣，念子能无愧。买山以终隐，此语吾能记。感子珍重意，临歧聊相质。天寒远山静，日暮长江驶。泛泛水上影，遥遥征人辔。祖席已伤违，荒城愁复洎。时有南来人，德音须勤寄。¤
明-郑胤骥-《送长蘅偕计北上二首》@忆予初识子，子方髫而俊。未能与深素，亦以私余润。迈往不屑姿，良足驱鄙吝。岁月既已多，肝胆两能印。因之情好殊，相与遂投分。之子真快士，风标何整峻。学博识有余，才多体更迅。谈达及应谐，妙理醒群听。得子牙后慧，无复有疑喑。云披而雨霁，天清以日喑。辟如哀家梨，啖之肌骨沁。亦如善攻者，摧陷无坚陈。吐纳纵横时，孑乎无乃称。之子与人游，所疾在美疢。片善苟有合，弘长尝过甚。一或遇瑕疵，反覆旋规瑱。盖失而数美，意实不欲徇。交久日日新，等于金石莹。吾徒二三子，视子以待赈。惟子有深情，使我忘非韵。子今将远迈，相送能无靳。之子素朗诣，栖寄故不近。顾其才非常，当事聊一奋。乃者既逢时，将功见言信。拱璧先驷马，此道亦坐进。每于言语间，羡子识力定。子心实寡营，是故恶夫佞。子气虽突兀，中怀乃周慎。非以长胜人，处长亦自胜。意既不在多，事理复迎刃。临歧何所言，慷慨仰修磴。君其爱玉体，聊以申贫赠。
明-郑胤骥-《别莆田陈君彦质追送不及怅然有作五首》@宵行拟送子，惆怅未能晓。起来望瑽阇，沈沈但深杳。遥闻棹歌声，杂然出树杪。想子遂群动，使我心有栗。昔贤愿抱关，此意亦可了。¤
明-郑胤骥-《别莆田陈君彦质追送不及怅然有作五首》@启关欲从之，子舟竟何所。剩有水盈盈，亦有叶湑湑。谈笑昔时欢，徘徊此时楚。子兮如子何，与我周旋我。¤
明-郑胤骥-《别莆田陈君彦质追送不及怅然有作五首》@昨日与子别，子已戒荤酒。予为念冲寒，屏饮未宜久。况复羁旅间，亦须小饮否。子闻忽大笑，此言一何丑。酒徒食肉人，嗷嗷特馋口。不见学道人，终年但饭糗。但问志若为，酒乎亦何有。一饮不自持，终恐复濡首。子言故自超，使我心独疚。区区印迹泥，我愧犹株守。¤
明-郑胤骥-《别莆田陈君彦质追送不及怅然有作五首》@一别或千古，如何不念之。此地一相失，徘徊空尔为。扰扰行路人，肩摩各东西。当其一投分，谁能无相离。辟如未相识，纷纷复谁思。底须似师冕，而必某在斯。¤
明-郑胤骥-《别莆田陈君彦质追送不及怅然有作五首》@层云一何颓，东风一何煦。子舟一何驶，子行一何踽。望望如见之，何当与话雨。
明-郑胤骥-《题汪无际茸游册三首》@此日迫长至，嗟予季行役。忽尔来入门，意气殊奕奕。未及相问劳，怀中出卷册。题曰茸上游，开缄风两腋。先之以图绘，次乃文字襞。新诗数十首，幽响清磔磔。下笔妙言语，肺附生竹石。湖山岁欲暮，谁乃逐无益。一时颇相传，香紫耽奇客。之子多胜情，同游意俱剧。遂如投山猿，一一惬所适。巨细得周省，手口能指画。人事贵勉强，恬安岂有获。山气何四时，一任游者择。胸中无丘壑，笔底谁能摭。因之想昔游，梦寐余芳泽。嗒然无一言，予意徒脉脉。乃今得此卷，使我懊怀释。微景偿宿逋，旧观快新辟。人生无胜游，何必异巾帼。¤
明-郑胤骥-《题汪无际茸游册三首》@岁晚夜何长，天寒日苦短。谁与秉烛游，自是吾季悍。此处故不凡，茸游庶非但。输尔胸盘纡，一一笔能管。从游吾未果，亦嫌缁仲懒。忆昔相过时，予意如匪浣。同行劝买山，土人指町疃。结束足幽栖，地偏人事罕。予时欣欲就，自辟沟中断。怀之一年余，此言日以缓。子言乃起我，自愧我言窾。此志不终竟，犬氂马生卵。¤
明-郑胤骥-《题汪无际茸游册三首》@岁穷寒气骄，况复风雨作。底事须游观，而乃得萧索。此意殊泬漻，余子故须噱。聊同弋者慕，肯效屠门嚼。人生本坦荡，谁使攘六凿。蹇予本畸人，所愿每落落。平生踣百忧，于此惕一诺。乃者实惭子，今悔已难昨。幸子妙点染，使我富磅礴。我有一樽酒，与子共斟酌。子歌我起舞，相对差不恶。仰俯一室间，但见天宇廊。旁观或嗤之，此言得无谑。予亦笑夫夫，生命如陨箨。何为苦营营，不见舟藏壑。且子固非鱼，亦安知鱼乐。寄言沓拖者，意趣由来各。
明-郑胤骥-《己酉赴试白下病归得杂咏五首》@清晨理舟楫，白门溯浩浣。人涉邛独不，为复需吾伴。廿年困驱驰，此日路初换。事习巧慧多，老近节缩贯。嵚奇久笑人，自欺亦可叹。静敛安新懦，进取悼昔悍。烈士营世业，小人偷自玩。此理夙已区，彼我两不窜。人世多寒灰，贵贱会须判。贵人盛颜色，贱士众所漫。贵人乘高车，贱士难款段。一一件所欲，非贵孰输灌。谓吾勿慕此，何为复此算。心知非其分，聊从性所玩。帝城风物佳，山水环几案。得之众所遗，多之亦无患。不然两俱负，真无解颜汗。达人贵天游，此理非河汉。¤
明-郑胤骥-《己酉赴试白下病归得杂咏五首》@弱龄事柔翰，颇亦费寻讨。所得能几何，忽忽欲已老。自无三月资，难适千里道。生世何通屯，贵得展怀抱。不然徒营营，百岁犹为夭。吾譬好近人，正如被中蚤。姑且快一噆，性命未须保。但使具旁观，那堪一绝倒。三十九年非，行矣不复澡。倘今能觉悟，犹得十年早。日嚼后湖藕，饱啖姚坊枣。此行庶不恶，应举故草草。不得何不可，得之亦复好。¤
明-郑胤骥-《己酉赴试白下病归得杂咏五首》@生年不贯病，疟鬼或见嬲。赖子气颇王，疟每亦解娆。饮啖但如常，遂谓采藐。乃者试一病，奄然遂如蔈。呻吟千里外，拚飞恨非鸟。抚观赖友生，今亦渐舒槁。相与共周旋，真如女萝茑。孤客亲僮仆，此语一何眇。晚来怯遥昔，未寤心有摽。中夜数寝兴，窗前明月眺。爱之不能餐，独与坐清晓。亦知病当惜，其如月皎皎。¤
明-郑胤骥-《己酉赴试白下病归得杂咏五首》@于世多不涉，顾独有酒嗜。亦颇烦简择，当意辄沉恣。有时惜人情，浊醪亦复醉。醉后何不有，性命直儿戏。良朋苦申戒，心亦害群忮。当杯那复禁，略与猩猩类。今来病方间，视酒遂如祟。杂坐或命觞，勉釂已颠沛。非我与避酒，酒乃与我避。乃知向来酒，彼自为我媚。操刀吾未能，病为息黥劓。齁声闹殷雷，夙昔忝夜寐。病余成龟息，悠悠但清睡。曩旁舍为厌，渐可同幞被。痴故不如狂，肥视瘦为腻。若为□濊澄，因病妍乃致。早知病尔尔，此病良所迟。可谓仁之方，吾能近取譬。¤
明-郑胤骥-《己酉赴试白下病归得杂咏五首》@病起犹未王，言归聿何速。所叹鸡肋微，犹成道旁筑。得失一以分，宁免相刺促。快哉良友言，自计亦已熟。同游异去住，临歧更反覆。肩舆晨相送，秋光何澄穆。江流镜面静，轻雨时絜霂。小艇闲泛泛，约略孤飞骛。远山绕前后，使人牵顾复。或削如立壁，或萦如雾縠。或敦如釜覆，或攒如剑矗。或如豹猊奔，或如蛟螭伏。眼喧破孤寂，所恨不能逐。篙师正逢迎，徐行入涔渎。孤舟倦鸦轨，短纟互困更仆。不禁风雨声，蓬底响谡谡。野水竹间流，垂条槛中绿。舟人叹艰阻，予意想濠濮。触境都无言，默稿已在腹。次第词纵横，挥毫但镞镞。舌存视张子，髀生笑刘牧。文章贵得意，何为苦献牍。妍媸浪随人，取舍疆颜服。试观彼岑楼，高之可寸木。虽有巨室资，无如匠人斫。昔贤重食力，坎坎思伐辐。吾今亦何为，考槃矢寤宿。永息汉阴机，不问成都卜。闲居信可乐，非乃为题日。
明-郑胤骥-《芥浮阁二首》@结庐翳城市，亦足成隐居。耽寂乃非性，习贯亦晏如。时有素心人，谈笑同草蔬。且喜足莞簟，幸不碍图书。高原涌积翠，好风起庭除。竹景散窗纸，花香浮衣裾。睥睨夜月永，几阁朝云徐。漫兴差笔墨，放步但菑畬。静爱佛龛幽，闲狎老农愚。宇宙岂不广，闭门徒趑趄。周容空尔为，中心实难诬。头颅久冉冉，次第及髭须。世味差能薄，何为复忍濡。与世淡无事，夏屋空渠渠。所以古人言，吾亦爱吾庐。¤
明-郑胤骥-《芥浮阁二首》@东风入林闾，春事看已馥。镜里发方华，樽中酒初绿。日将萧洒意，静与良辰逐。最宜檐萧萧，偏怜昼穆穆。抚几摊故书，听泉到新瀑。高歌偶当窗，什箸或村塾。往来地自偏，俯仰天如沐。畏闻剥喙声，愁柬问事牍。惟余二三子，相寻来不速。亦知四壁空，忍使两峰蹙。聊复安容膝，未省辞脱粟。饱食幸无事，此外百不欲。少游哀大志，老聃戒为目。每笑学弈人，所思在鸿鹄。斯言差我心，傲名非傲俗。
明-郑胤骥-《次东坡韵怀李三长蘅》@丈夫怀当世，真假正相半。淡荡曾生言，夫子喟然叹。人生须底事，直为造物玩。之子真快人，遇辄氛翳散。遥怜不得意，暂有云泉伴。屈指行当归，豁如夜将旦。会须穷日夕，何妨没杯案。相为汗漫游，且勿言理乱。看子舌尚在，老我耳欲盥。春行暮方急，子归未宜缓。我贫苦眼热，子富诧腰贯。须子愈以勤，子闻得无懦。虽然聊戏耳，子归我能馆。子但愁劳薪，讵须忧湿炭。至乐非外奖，人情自宜暖。想此尊明余，喷饭聊助粲。
明-郑胤骥-《长蘅被放有怀》@今年春榜新，声党多捷中。本谓子不疑，顾乃独脱空。才名廿年余，犹复成虚哄。荣名偶然事，儿女浪飞动。货贵恒不售，材大亦难用。想子能洗然，此理未须讽。乖人易为感，触事心更恫。昨年颇惊弓，念子因思痛。羡子胸盘纡，八九吞云梦。辞画何淋漓，多能信天纵。造物相逗女，终亦困嘲弄。日日想容辉，时时计飞鞚。市物憎肉食，未阙幽人供。脱粟不论价，蔬笋直如送。底须愁禄养，家园足清俸。三径久已扫，迟子相过从。秋共牛渚饮，寒同灞桥冻。策杖临长风，乘舟溯枯葑。子谈如倒囷，我饮欲倾瓮。惟知仲长乐，肯作阮生恸。春来物色佳，荏苒遂季仲。已复为子闰，慎勿妄倥偬。
明-郑胤骥-《送程孟阳楚游》@自君有楚役，离念日以旋。今兹遂行迈，那免相迍邅。接欢已成暂，后会方欲慳。前夕把君诗，不觉为泫然。平生相从乐，转为忧所缘。子性快游览，杖屦本翩翩。楚中况名胜，山水天下传。此中亦聊尔，于子良亦便。风景岁欲暮，放舟枫叶寒。远寒晕晴颊，微霜点秋颠。神闲妙磅礴，笔墨烟霞鲜。胸中芥蒂心，荡尽为长川。蹇予久落落，触途多拘牵。终年缩身首，有似蚕营绵。天地亦大矣，蹙蹙步武间。人生欲何为，宁不亦可怜。何当长相从，披云老谿岩。愿子无他赠，愿子安食眠。世路今方难，古心空自鞭。
明-郑渊-《次韵宋学士见寄（四首）》@商颜有神芝，岂徒乐苦饥。可以起沉疴，可以滋容辉。乞身在强健，行乐须及时。愿言赋归来，慰我朝夕思。¤
明-郑渊-《次韵宋学士见寄（四首）》@夕思苦长夜，欹枕听征鸿。征鸿为稻粱，南北何憧憧。相随有流水，莫比情无穷。起来步檐下，倚遍青青松。¤
明-郑渊-《次韵宋学士见寄（四首）》@松月流光精，照我双瞳青。千里共徘徊，两情正交并。取琴弹《别鹤》，弦寒不成声。谁知扬州地，亦隔牛女星。
明-郑渊-《采莲曲》@梧桐转阶月如水，满地瑶华铺不起。谁家玉箫吹画楼，不管洛阳春色愁。吴姬蹈歌楚女舞，罗带同心结飞组。采莲不采菂中薏，见人但道莲心苦。鲤鱼吹风红叶秋，独持明月上兰舟。巴陵去去三千里，情与白波天外流。
明-郑元-《管夫人画竹石》@谁裁弄玉碧云箫，吹过瑶台月影遥。白凤一双何处下，水晶宫里赤阑桥。
元-郑元祐-《芝云堂（吴兴赵子昂篆颜）》@仙家芝草烨五色，海日一照蒸成云。结为楼观霄汉上，千门万户春氤氲。斑龙□骑有谪籍，云旂夜下星宫君。忽焉堕地变为石，昆吾有刀切不得。岩壑高深翠涛积，卿云轮囷瑶草碧，永镇金粟仙人宅。
元-郑元祐-《书画舫》@雪舫夜寒虹贯日，溪亭腊尽柳含春。将军祝发闻全武，隐者逃名愧子真。
元-郑元祐-《书画舫》@醉里都忘诗格峻，灯前但爱酒杯频。芼羹青点沿墙荠，斫鲙冰飞出网鳞。
元-郑元祐-《书画舫》@稽古尚能窥草圣，送穷端欲致钱神。周南老去文章在，同谷歌终手脚朘。
元-郑元祐-《书画舫》@戳鳖归来还自笑，闻鸡起舞意谁嗔。盍簪岂料有今夕，明日桃源又问津。
明-郑之文-《金陵元夕篇》@朱楼隐轸薄层霄，渌水萦堤荡画桥。十里香风吹紫陌，一年明月始今宵。今宵无处无萧鼓，佳丽名都较得数。美酒留连拚十千，少年欢笑唯三五。三五年时二八游，个侬无赖逐风流。香轮宝勒纷填巷，翠烛红灯拥上楼。楼前九陌连三市，中有侯家通戚里。千蝶春星舞袖翻，九枝夜閤歌钟起。歌舞唯应此夕陈，鱼龙百戏竞争新。银花绛树开千丈，佛火神灯照百轮。花灯在处如人好，半醉筵前看鲍老。何客灯前到肯迟，何人花下归能早。花下灯前出画裾，衣香一路暗氤氲。不知南陌人如月，且道东门女似云。云移月堕欢难歇，虬水丁冬霜渐咽。郎心尚逐紫骝嘶，妾意先憎乌柏舌。归去烧灯总不眠，含情脉脉定相牵。余宵冷焰留红烛，明日芳尘拾翠钿。
明-郑作-《刀赠程自邑》@昔客汴上来，曾遗西番刀。出鞘试，口吹断毫毛。裹以白鹿皮，缠以青丝绦。不逢拂拭人，尘埃甘自韬。把赠惭吾老，功名看汝豪。
明-郑作-《答空同子观射见赠之作》@我骑白鼻枿，君载青油车。行行城南道，联翩走风沙。停车下马对相揖，弯弓抽矢向西立。一箭应手堕双翼，镝中飒飒悲风入。天寒日暮侵征衣，侧身上马先尔归。扬鞭径去不回首，黄云白雪昏霏霏。
明-郑作-《醉歌行赠懋昂别》@我持白玉壶，酌君黄金卮。我为楚歌君楚舞，并言行乐当及时。忆昔少小携名娃，千金调笑听琵琶。青丝络酒穿芳草，白马寻香踏落花。可怜绿发不相待，旧游回首今谁在。
明-郑作-《逢徐少卿》@八年方把袂，万里只含情。已自忘颜面，犹能记姓名。深杯照落日，寒叶动秋声。独愧飞蓬影，飘飘过此生。
明-郑作-《过李氏庄》@沙径萦村入，柴门面水开。园林君自得，鞍马我能来。白鹭窥鱼立，黄莺触燕回。日斜犹不去，相与坐莓苔。
明-郑作-《元旦次空同子韵》@今日何日春始临，归心无奈只幽吟。唤愁草色为谁动，含冻雪花翻自深。塞雁度江终北思，楚人拘晋亦南音。灌园白首真吾事，抱瓮行看入汉阴。
明-郑作-《送吴克存还山》@花暮春回柳复飞，青山千里送君归。共倾北地愁中酒，独酌南溪水上矶。帆挂夕阳孤影淡，雁迷残雨去声微。孤城此日堪肠断，不为临歧重湿衣。
明-郑作-《送五兄》@昆仑之水流汤汤，陌上行人愁断肠。霜寒露白心更切，况此飘飘秋叶黄。弟兄河侧重携手，流水何如别意长。
明-郑作-《寒坐忆李献吉》@雪花片片风吹过，书生破屋甘饥饿。去年瓮头新酒香，一尊两尊遥饷我。今年新酒巾未漉，瓮底坚冰椎不破。此时知子更愁思，拥被呻吟但僵卧。
明-郑作-《除夕》@除夕愁难破，还家梦愈频。十年江海客，孤馆别离人。残漏听还尽，寒灯坐愈亲。梅花满南国，谁寄一枝春。
明-郑作-《春日登台》@登台并马出都门，满地东风动草根。千里乡心悲过鸟，一年佳节藉芳尊。回牜雪积春还在，远戍烟拖晚更昏。酩酊归来思何限，断鸥饥鹭立沙痕。
明-郑作-《有感》@越客居梁久，为歌尚越声。只缘秋夜苦，长系故乡情。三径黄花暗，孤灯白发明。忧来独凭槛，鸿雁正南征。
明-郑作-《方卧南窗舍弟古民率尔相访入门不呼遽去书以》@令弟兴狂携竹杖，老兄思苦卧藤床。草堂空踏青苔破，萝径难消白日长。应惜萤窗劳笔砚，恐惊蚁穴梦侯王。入门不语悠然去，蝉噪槐阴下夕阳。
明-郑作-《柬汪用夫》@我归岭峤云生履，君泛江天雪满船。离思不堪还异地，乡愁无奈况残年。海鸥笑客时能去，山鬼吹灯夜不眠。一棹沙溪明月静，渔竿相把钓寒烟。
明-郑作-《客中闻四弟消息》@昨遇梁园使，孤城舍弟居。干戈常在目，烽火不通书。汝计犹长剑，吾心已弊庐。两乡千里隔，瞻望各沾裾。
明-支渭兴-《缺题》@地平如席草如茵，年少将军酒半醺。朱鬛马穿人影过，绿杨枝逐箭锋分。旌旗色映宫墙柳，鼓角声飘海外云。何日鲸鲵俱授首，普天偃武共修文。
明-知证-《闲居》@香径藓花生，阴檐藤叶绿。日长不耐闲，行溪看鸥浴。
明-止庵法师-《古怀》@思寻海底人，为乞珊瑚树。持栽此前庭，慰彼岁将暮。上栖孤金禽，下宿单玉兔。四时相并辉，颜色长不故。
明-止庵法师-《秋怀（二首）》@露彩发遥林，月华散虚席。花牖一何清，秋衣不知湿。惊鹊起南枝，寒蛩响东壁。寂寞旷幽怀，超超楚天碧。¤
明-止庵法师-《秋怀（二首）》@青天西北倾，岂天为不平。白日难夜照，岂日为不明。天日尚如此，圣贤非命轻。夷齐终身卧，孔孟诸国行。所以沮溺辈，一生事耦耕。
明-止庵法师-《杂言》@白日不西没，黄泉无至时。东海塞为路，高山凿作池。世有不死药，何人能服之。秦皇与汉武，冢上树无枝。
明-止庵法师-《怀友》@三五月明满，三五月明缺。行人去未远，忽若三年别。此时道路间，北风何猎猎。局促瘏马悲，萧条秋草歇。所遇非所欢，中怀安可说。不念故里闾，甘为苦霜雪。
明-止庵法师-《芍药》@春去若亡国，寸红不可容。一朝两朝雨，三夕两夕风。万物不一色，无以全其功。芍药是何本，落在夏庭中？
明-止庵法师-《禹烈妇坟》@双树不单伐，土中无怨根。双鱼得一网，水中无怨魂。石门水不深，不着无义金。石门坟不高，凛乎三尺刀。
明-止庵法师-《吊客墓》@谁谓白日恩，不及黄蒿门。蒿门闭白骨，闭骨不闭魂。蘼芜棘棘草，自结酸楚根。兔丝女萝花，自结幽魅婚。胡为四方志，守彼三尺坟。岂无南来辕，双轮日翻翻。岂无北上驹，四蹄日奔奔。魂予何不归，人各怀故园。故园虽可归，不如归本元。
明-止庵法师-《题春晖堂》@寸草虽有心，岂能报春晖。丈夫虽有志，不如守庭闱。萱花绕砌开，乳乌绕林飞。堂上白头母，手缝游子衣。
明-止庵法师-《寄息耘》@颜颜白发人，窄窄黄茅屋。田园不愿多，衣食聊自足。狂来溪上行，长歌饮溪绿。家藏一束书，懒教儿孙读。此意谁可知，高松与修竹。
明-止庵法师-《画春溪别意图赠息耘》@不见别离船，摧残溪上柳。溪翁白头毛，夜半起倾酒。雪溜响低檐，月光度疏牖。忽闻烟际鸿，于焉坐来久。
明-止庵法师-《白发吟》@白发不早来，早来人莫哀。黄金不早散，早散人莫叹。黄金不散散者多，白发不来愁奈何。莫将黄金待白发，白发不生泉下客。
明-止庵法师-《车碌碌》@车碌碌，车碌碌，上山迟，下山速。前车行行后车促，后车不管前车覆。前车已覆无奈何，后车碌碌何其多。
明-止庵法师-《乌栖曲》@城头老乌夜夜啼，来我门前树上栖。作巢折我树上枝，树枝未尽风凄凄。一朝树死乌飞去，不来顾我门前树。门前树死树更多，乌兮乌兮奈尔何！
明-止庵法师-《城西树》@城西有山无好树，有树尽为人葬地。山中树多坟亦多，百年那得闲游处。只今满眼是伤悲，何堪又作百年期。人间百年不一瞬，山中有坟多没姓。
明-止庵法师-《月夕看梅》@梅花夜开香满溪，溪上月出风凄凄。开门出溪看花去，落花流水无东西。流水东流不复返，落花满地贱如泥。老夫愁花愁不得，况乃双双啼水鸡。君不见颜渊盗跖贤与愚，夭寿颠倒不可期。枝间月落且归去，明日看花还杖藜。
明-止庵法师-《树上花》@昨日树上红，今日树上空。树空人莫惜，春风有来日。春风为花好，不惜行人老。行人老不再少年，不知花落春风前。
明-止庵法师-《折杨柳·小叶柳》@小叶柳，大叶杨，今年折尽明年长。明年今日在何乡，春风吹断铁心肠。叶叶比君眉，条条比君发。朝如青丝暮如雪，能使离人几回别。
明-止庵法师-《延月有怀莹观师》@秋月如佳士，平生愿见之。扫门当落叶，开席对良时。水处得来早，花前欲去迟。自能无出没，唯羡观中师。
明-止庵法师-《送僧东游》@坐罢南山夏，东游思浩然。与云秋别寺，同月夜行船。一路钟声里，千峰落木前。西来有祖意，不在普通年。
明-止庵法师-《次韵答香光居士》@山北山南住，鸡声隔一峰。片云长自合，明月有谁同。柱杖鸣禽涧，开门落叶风。新诗忽寄到，犹胜一相逢。
明-止庵法师-《九月八日旅中夜怀》@秋径花争发，寒灯客自伤。别家将一岁，明日又重阳。乡俗谁同与，诗情老未忘。凉风旧池沼，萧瑟芰荷香。
明-止庵法师-《旅寓》@九月犹絺衣，故乡胡不归。塞鸿声一到，江树叶都飞。路晚逢僧少，门寒过客稀。自惭蘧伯玉，又是一年非。
明-止庵法师-《晏起》@宿雨何山歇，春眠不肯醒。燕来犹旧户，花落自空庭。引水平鱼沼，烧香绕砚屏。斋中无别事，闲写几行经。
明-止庵法师-《咏萤》@念尔一身微，秋来处处飞。放光唯独照，引类欲相辉。白发嫌催节，青灯妒入帏。老僧无世相，容得绕禅衣。
明-止庵法师-《咏蝉》@应候有鸣蝉，居高也可怜。玉貂名并出，黄雀患相连。几处秋风里，千声夕照边。故园新柳上，今得听三年。
明-止庵法师-《为康上人赋雪庭》@积雪满前楹，涵虚似太清。乾坤归一色，江海入无声。宝树花稠叠，琼台路坦平。高僧不出户，水观已初成。
明-止庵法师-《许起宗见过》@携酒出东郭，寻源到此溪。偶因盟白鹭，兼得友黄鹂。雨气来山北，茶香过竹西。芙蓉花发处，明日且扶黎。
明-止庵法师-《约顾孟时不至》@残暑渐将消，新知许可招。鲈鱼秋欲到，鸥鸟梦相撩。对雨辜红烛，闻歌相画桡。诗成不得寄，先稿上芭蕉。
明-止庵法师-《湖上诸寺重游》@湖上三百寺，今日复来游。满路皆黄叶，诸僧尽白头。水云情渺渺，钟鼓夜悠悠。独有南屏下，楼台壮一州。
明-止庵法师-《寄周炼师》@碧殿烧香罢，琼林照日初。经声出云箔，秋色綍松枢。已挂三花树，仍开六甲厨。羽童长不见，采药在清都。
明-止庵法师-《除夕》@五十明朝是，兹宵不得眠。杯盘分节序，火炬照村田。春色来何处，梅花在目前。自然添白发，岂为惜流年。
明-止庵法师-《孤柳》@孤柳在江津，年年占早春。上林何限树，此树独无邻。蘸水烟条短，啼春露叶新。不知缘甚事，只赠远行人。
明-止庵法师-《沟上花》@步出鸡鸣埭，潮沟见落花。风时下急水，雨处泊危沙。在沟犹故土，出浦是天涯。莫学沟上客，老来无住家。
明-止庵法师-《送僧还松萝山》@乡井何曾念，溪山不肯忘。百滩春水色，万壑古松香。云影同归路，钟声出上方。松萝最深处，闲坐阅流光。
明-止庵法师-《闻雁》@八月凉风起，高飞乱入云。度关成一序，遵渚动千群。菰米沉寒雨，芦花散夕曛。一声江上过，独客最先闻。
明-止庵法师-《洛涧新居约道侣》@洛涧桥西转，萝门流水香。人情闲处少，僧趣静中长。碧草生支径，新松覆一房。吾将挂巾舄，迟尔共徜徉。
明-止庵法师-《雪夜思南山禅友》@夕雪洒虚堂，禅身懒下床。楮衾清不暖，蜡烛冷无光。宿鸟争枝响，寒花上路香。南山有兄弟，岁晚不能忘。
明-止庵法师-《望雪》@早起雪初晴，百鸟无一声。吾门政冷落，老眼借光明。独立望何极，溪山如此清。唯应剡中棹，昨夜有人行。
明-止庵法师-《崔彦晖小隐》@茅堂不近城，风景见高情。溪上山多异，门前水独清。晚云双鹭入，春树一鸡鸣。恐有庞夫子，同于此地耕。
明-止庵法师-《秋塘》@独步秋塘上，其如客思何。蝉声送风叶，鸟影度凉波。草店三家酒，菱船一道歌。不堪回首处，杨柳夕阳多。
明-止庵法师-《小筑》@日涉东园上，余将卜此居。草生桥断处，花落燕来初。避俗何求僻，容身不愿余。堂成三亩地，只有一车书。
明-止庵法师-《剪烛》@风处摇金涌，烟时闪墨鸦。寸心终不昧，双泪欲横斜。渐过分诗刻，虚开报喜花。剪声初落指，满席散春霞。
明-止庵法师-《听雨有怀》@洒树声兼雪，稍檐力借风。每来寒夜后，多在客愁中。草意闲门共，灯情白发同。之人天一角，的的似高鸿。
明-止庵法师-《次韵朗元白所寄》@自来溪里住，家计逐年增。日煮三窠菜，时供一个僧。坐禅非所习，看话亦无能。只么随缘过，如何继祖灯。
明-止庵法师-《易门》@背溪开北户，别路出西林。熟客也须问，游僧未得寻。庭中闲草色，园内老莺吟。尽日无人事，犹嫌住少深。
明-止庵法师-《夜归赋此以寄东田隐士》@触热嫌寻访，闭门如路穷。手持东野集，思与何人同。候雨坐檐树，听蝉得晚风。因之过林叟，归步月明中。
明-止庵法师-《新秋有怀》@得秋方一日，秋意已纷纷。凉觉水边早，声先树里闻。高僧在西岭，短策不离云。我欲寻行迹，恐惊鸾鹤群。
明-止庵法师-《送北禅讲师》@秦淮一相见，云鹤两闲身。共爱青萝寺，俱为白发人。楚江花后别，吴苑雨中春。今日因师去，莼乡梦又新。
明-止庵法师-《送僧之松溪寺》@师去松溪寺，应添景更清。洗溪留竹影，扫院着松声。鸟就阶前宿，云从席上生。老予无所住，于此亦多情。
明-止庵法师-《秀溪送僧住水西》@此水异诸水，何来入此城？源应多秀色，流亦有清声。古寺在其上，高僧今独行。藤枝挂萝壁，于此度群生。
明-止庵法师-《送僧归荆州》@上人归洞庭，衣带浙山青。秋院空荆树，凉风度楚汀。闻钟还驻锡，在路亦持经。乡士知高行，谈玄处处听。
明-止庵法师-《送邻寺僧》@同住南山里，经年不一逢。深萝挂灵锡，落叶綍行踪。梦绕千峰涧，吟残两寺钟。今从湖上别，云水意重重。
明-止庵法师-《题海云寺》@香刹住中流，初疑地若浮。路从沙际入，帆到树边收。清磐敲渔夜，新书报橘秋。洞庭西在望，欲去更迟留。
明-止庵法师-《贻息耘隐士（三首）》@髭鬓多年雪，交情百炼金。青山楼上坐，白鸟树中吟。行路畏相识，寻僧说此心。欲将白云画，归挂草堂深。¤
明-止庵法师-《贻息耘隐士（三首）》@棣萼情相并，鸥波梦一如。草堂春悄悄，莺木雨疏疏。破酒频邀汝，评诗累过余。丹基有余地，容结小茅庐。¤
明-止庵法师-《贻息耘隐士（三首）》@三五树萧萧，幽居称寂寥。去年存菊本，来客问松苗。挂梦寒山寺，留踪野雪桥。一枝栖息稳，分得与鹪鹩。
明-止庵法师-《送莲峰昶晦元书记》@一住莲峰下，看松过十年。行寻无路草，不饮出山泉。虎共空林雪，猿同静夜禅。时将新得句，歌送碧云边。
明-止庵法师-《春雪有怀湛然禅师》@东风游约近，积雪闭门深。兴或有时到，春应无处寻。柳藏初活眼，草没未灰心。寂寞南山下，茶烟出树林。
明-止庵法师-《送僧游东林》@见说浔阳去，炉峰似见之。雪埋天际石，泉出寺中池。梦是劳倾想，愁非惜别离。休师两度到，应只为题诗。
明-止庵法师-《竹亭》@满园唯种竹，竹里置幽亭。犬吠青松路，人来白鹭汀。花沟安钓艇，蕉地着茶瓶。老耳思鸣凤，何当借此听。
明-止庵法师-《为圆上人赋雪洞》@禅室虚生白，居之最吉祥。了经何待月，上鬓不知霜。宿恐云来借，寒愁火有妨。老僧接息久，无复梦华阳。
明-止庵法师-《竹所为余杭教谕王志学题兼贻主薄》@王维竹里馆，今复见诸孙。翰简传来久，名园几处存。鸟歌烟际石，花覆月中门。高士轩多暇，时能共一樽。
明-止庵法师-《送延庆讲师》@萧然山下寺，讲席称清才。路对湖中入，门依树里开。老夫莼兴动，霜降橘书来。珍重矶头石，留予一片苔。
明-止庵法师-《雪中怀王仲高》@久病不出队，不出难自存。大雪断行路，乱山深闭门。瓮番饥鼠走，竹折冻禽喧。政忆王夫子，清斋咬菜根。
明-止庵法师-《同庵新居》@新居劳种植，隙地不教闲。作圃先通水，栽松欲借山。鸟逢春尽到，云向晚都还。独许王摩诘，题诗在壁间。
明-止庵法师-《题镇海楼》@斯楼屡易名，一上一伤情。白屋多为戍，青山半作城。雨中春树出，风里晚潮生。亦有归鸦早，闲鸣四五声。
明-止庵法师-《雨中留宿息耘轩话旧》@宿雨青林里，春灯白发前。老交无几几，别话有千千。坐久情生草，听多梦入船。直须开酒律，相醉尽余年。
明-止庵法师-《题王仲高林泉小像》@家有青箱学，流传子又孙。诗曾留竹里，梦不到槐根。岁月饶双鬓，溪山付一樽。老怀无所系，时得访沙门。
明-止庵法师-《送僧归天台住国清寺》@闻说台山胜，令人梦欲腾。松杉万丈路，鉼锡半千僧。涧落烟中磐，岩垂雪里灯。丰干旧时席，花雨又重增。
明-止庵法师-《与兰古春在京重见》@胜刹住吴淞，名缁亦景从。怪来成罢讲，偶地得相逢。白发多时镜，青山几处钟。如今不用别，老去托芙蓉。
明-止庵法师-《送止无传住车溪东塔》@车溪古法席，子可继先贤。薜荔林间锡，芙蓉浦口船。鸟声青嶂里，灯影白头前。我有乞归日，于斯尽暮年。
明-止庵法师-《送一源藏主行脚》@之子事行脚，正当年少时。汲瓶寻活水，挂锡选高枝。山向多边看，云从几处期。西湖柳花里，欲别更迟迟。
明-止庵法师-《赠沈景玉》@水接僧居近，林开市路通。绿云生宿雨，黄鸟出晴风。世事书声外，交情道味中。高踪沈东老，能与一樽同。
明-止庵法师-《林泉归隐图》@居山岂为山，只爱此中闲。野菜何消种，柴门不要关。饭余听涧落，经罢看云还。恐有寒山句，多题藓石间。
明-止庵法师-《喜雨首座还山中》@厌客已三年，还家一怅然。挂藤空壁上，扫叶旧房前。老鹤先归树，寒鱼也出泉。吾将洗苔石，与尔共安禅。
明-止庵法师-《寄姚隐居》@种桑不似种花多，丈八清沟尽种荷。燕子门前三树柳，桃花溪里一群鹅。生来不作黄粱梦，老去偏工《白雪》歌。亦欲买山相近住，不论时节要相过。
明-止庵法师-《早春闻角》@一声霜角起谯楼，归念纷纷不自由。驿使几回来庾岭，诗人谁复在扬州。啼乌城郭春前曙，唳雁江天雪未休。冷落东风花莫恨，吹开杨柳又多愁。
明-止庵法师-《颍人来得马仲祯消息作诗寄之》@海上相逢说颍州，古来名郡着名流。欧苏遗迹犹堪访，管鲍交情或可求。晚照牛羊新陇亩，秋风鸿雁旧沙洲。一尊乡酒谁同会，应有平生马少游。
明-止庵法师-《游天龙寺》@群山江上走蜿蜒，直引潮声到寺前。楼阁下头生雨气，树林高处出香烟。流传只守千家钵，受用单承一指禅。白发老僧东塔住，自言将及赵州年。
明-止庵法师-《夏日西园》@新筑西园小草堂，熟时无处可乘凉。池塘六月由来浅，林木三年未得长。欲净身心频扫地，爱开窗户不烧香。晚风只有溪南柳，又畏蝉声闹夕阳。
明-止庵法师-《次韵衍斯道九日同登凤山》@云逢水遇片时间，燕北鸿南两未闲。今日偶然成握手，重阳难得共登山。岂知白发翻多事，相对黄花觉厚颜。惆怅不堪回望处，群鸦飞尽暮潮还。
明-止庵法师-《听雨篷》@溪边茅屋两三椽，宽窄其如一钓船。几树暮鸥篷底看，一瓢春酒雨中眠。旧愁无复来心上，新梦何由到枕边。我亦江湖钓竿手，菰蒲丛里住多年。
明-止庵法师-《寄余复初炼师》@昆峰峭峭玉丛丛，有意寻仙到此中。流水年华逢甲子，秋风城郭见丁公。门前丹气无人识，洞里棋声有路通。借得古松同鹤住，共看尘世事匆匆。
明-止庵法师-《题庄氏书楼》@三尺枯桐挂此楼，楼中人似晋风流。酒杯春到休教歇，书册年来尽要收。柳色半边溪水上，莺声一片晚风头。满怀清思无消处，月过楼西坐未休。
明-止庵法师-《登富春永安寺》@栗叶村前石子溪，青山一掩路浑迷。也知谷里多猿鸟，未信云中有犬鸡。满耳只闻诸涧响，回头方觉众峰低。平生倾想今朝到，愿结茅茨在寺西。
明-止庵法师-《南浦春耕》@索索缲车谷口闻，鸟催农事日纷纷。新生野水瓜藤绕，旧作田塍井字分。耕雨每怜黄犊健，带经犹爱小儿勤。晚风独立溪桥外，流水桃花一队云。
明-止庵法师-《峨溪晚钓》@牛渚山前白鹭飞，船头坐得便无机。莺从柳絮风中听，鱼到桃花水后肥。一壶春酒江村暮，泊在峨溪醉不归。
明-止庵法师-《留别吴江老友》@江湖分得两平平，九里长塘一片城。红叶树边停舫子，白鸥群里听钟声。晨星故旧尝时数，春草诗情触处生。岁事欲阑言别事，直烧灯烛到天明。
明-止庵法师-《次韵同复翁雪中暮归》@撩乱云中半掩扉，忍寒冲雪晚同归。回溪尚有多人渡，过岭都无一鸟飞。木叶风声听去别，芦花月色看来非。普贤大士修何行，不与群生愿少违。
明-止庵法师-《题来青亭》@西马桥分一水湾，来青亭子在其间。一方席上长留客，三尺窗中只见山。落地浮云须急扫，当檐繁木要频删。轻岚嫩紫无朝暮，肯与闲情数往还。
明-止庵法师-《访息耘不遇》@语声了了出溪湾，只隔桃波一步间。自爱黄鹂春后至，多愁燕子雨中还。坡晴细草平如剪，花曙闲门半不关。欲觅行踪云满地，人言采药在他山。
明-止庵法师-《与侄自京还横塘故居》@桑麻田在水村中，千里归来共阿戎。春水野航天上下，石桥林木岸西东。阶除点火儿童喜，兄弟开门语笑同。三载客尘如梦事，明朝溪上看飞鸿。
明-止庵法师-《赠陈士宁次息耘先生韵》@一片尘中隙地幽，住来谁得共悠悠。青苔巷小长关雨，红叶墙低直见秋。斗茗约同萝石畔，买船停在竹溪头。邻翁怪底无羁者，排日闲忙亦有由。
明-止庵法师-《次韵赠马仲祯全斯立二昆仲》@客鬓吟髯并雪霜，相看总为惜流光。鹤同丁令身千岁，蝶与庄生梦一床。济世药壶长自负，游山酒榼不时将。两心得似孤云片，来往家山几树傍。
明-止庵法师-《次韵张布政游山》@不因览胜入松门，猿鸟何曾识使君。黄叶路从流水上，青萝床与白云分。逢僧且说新裁句，见寺先寻旧刻文。冰雪寒岩春到后，树如膏沐草如薰。
明-止庵法师-《为常上人题在山图》@一坞如山看数日，山山看尽又重看。年来木石同心性，老去烟霞入肺肝。春草涧深流水歇，夕阳钟早宿禽安。为僧只合于斯住，些子尘中事不干。
明-止庵法师-《过湖州》@平生只想住湖州，僻性迂情可自由。一片水声中倚杖，几重山色裹行舟。东林书卷贫犹买，西塞纶竿老未收。缓得归程过寒食，杏花村雨听鸣鸠。
明-止庵法师-《溪居》@红叶如花翠竹低，风烟重叠护幽栖。午鸡喔喔连他境，一犬嘹嘹隔此溪。秋水放船天上下，夕阳倚杖陌东西。如何野店山桥外，又送行人过马蹄。
明-止庵法师-《寄竺庵之中天竺》@花外床琴坐不休，满怀风露思迟留。凄凉蟋蟀声中月，断送梧桐叶上秋。幽梦每随草春入，尺书还寄暮鸿愁。思君桂子新凉夜，正在天香第几楼？
明-止庵法师-《题林屋洞天》@群山包水水包山，金作芙蓉玉作环。洞里有天通五岳，山中无地着三班。白云仿佛鸡初唱，碧海迢遥鹤又还。可惜桃花有凡骨，年年随浪出人间。
明-止庵法师-《螺川送别图》@五老峰前送别图，社贤今日未应无。路经黄叶千年寺，人倚西风十幅蒲。铜斗旧歌闻楚甸，莼羹新兴入吴都。重山复水闲踪迹，自在飞云一片孤。
明-止庵法师-《与董子章宿江上》@啼螀力尽月初斜，客鬓因秋半欲华。霜气着人唯隔纸，滩声聒梦即浮槎。伤歌宁戚牛谁饭，懒性嵇康虱自爬。明日风烟各回首，江头红叶胜开花。
明-止庵法师-《喜友过新居》@柴门不向小溪开，西阜山多称不才。拄丈前村新雨后，故人东郭买舟来。山瓢远慰何多幸，竹径相逢第一回。从此熟来溪上路，莫教行迹有莓苔。
明-止庵法师-《哭荣竹方》@檐竹萧萧雨建瓴，无由复此对床听。灯花影落空棋局，墨汁香消冷研屏。春水池塘新旧草，东风杨柳短长亭。伤心一段交期梦，又被寒江鹤唤醒。
明-止庵法师-《为马仲祯题一湾烟水》@占得沙河水一湾，此身能与狎鸥闲。桃花断岸无船到，杨柳衡门尽日关。千里烟波归老眼，十年魂梦入乡山。扁舟西塞山前路，流水肥鱼待尔还。
明-止庵法师-《荆溪有怀》@荆溪一壑旧风烟，鸥鹭盟中念昔贤。春水田畴苏玉局，夕阳庭树杜樊川。鸡声呖呖荒村外，鸟路迢迢暮霭边。欲觅高僧问南岳，碧云西望草芊芊。
明-止庵法师-《病起观书诀》@三十年余翰墨中，一编书诀伴衰翁。赐丹曾起元常疾，旧冢宁论智永功。碧海鱼龙春自化，故山猿鹤梦谁同。如今短杖残阳里，闲数秋空断阵鸿。
明-止庵法师-《故宫井》@上有千尺桐，下有千尺井。风吹井上桐，零落井中影。
明-止庵法师-《题桃花小禽图》@檐外雨初晴，幽禽四五声。桃花无限思，留客看清明。
明-止庵法师-《次韵张一笑秋思》@闲庭凉思晚悠悠，谁遣诗人到水头。两岸蝉声西照里，岂容杨柳不先秋。
明-止庵法师-《风雨》@风雨闭门三十日，年光虚度一分春。凄凉旧国莺花梦，白发江南有几人？
明-止庵法师-《宿吕城》@吕城街里听鸡鸣，岂料三年在上京。风雨凄凄今又听，旧时双耳旧鸡声。
明-止庵法师-《天平圭禅师书至赋诗答之（二首）》@西山鸾鹤少因缘，只向天平住一年。无限别来惆怅事，紫藤花落寺门前。
明-止庵法师-《天平圭禅师书至赋诗答之（二首）》@姑苏城下别兵前，水北云南自可怜。一纸书来开不得，伤心犹恐说当年。
明-止庵法师-《寄秘书直长夏祥凤》@得见人间未见书，朝朝暮暮玉阶除。心如一寸芸香蠹，长与君王辟蠹鱼。
明-止庵法师-《题刘松年桃花山水小幅》@杳无鸡犬有人家，夹水山高路不赊。刘阮别来频甲子，年年春雨送桃花。
明-止庵法师-《游西洞庭》@玉柱金庭在洞中，当时谁道有毛公。人间白发三千丈，只见桃花一片红。
明-止庵法师-《题顾定之竹画》@吴下曾逢顾定之，十年长记别来时。萧萧白发江南思，谁解尊前唱《竹枝》？
